十有九年，春，王正月。
夏，四月。
秋，公子結媵陳人之婦于鄄，遂及齊侯，宋公，盟。
夫人姜氏如莒。
冬，齊人，宋人，陳人，伐我西鄙。
十九年，春，楚子禦之，大敗於津，還，鬻拳弗納，遂伐黃，敗黃師于踖陵，還及湫，有疾，夏，六月，庚申，卒，鬻拳葬諸夕室，亦自殺也，而葬於絰皇，初，鬻拳強諫楚子，楚子弗從，臨之以兵，懼而從之，鬻拳曰，吾懼君以兵，罪莫大焉，遂自刖也，楚人以為大閽，謂之大伯，使其後掌之，君子曰，鬻拳可謂愛君矣，諫以自納於刑，刑猶不忘納君於善。
初，王姚嬖于莊王，生子頹，子頹有寵，蒍國為之師，及惠王即位，取蒍國之圃以為囿，邊伯之宮，近於王宮，王取之，王奪子禽，祝跪，與詹父田，而收膳夫之秩，故蒍國，邊伯，石速，詹父，子禽，祝跪，作亂，因蘇氏。
秋，五大夫奉子頹以伐王，不克，出奔溫，蘇子奉子頹以奔衛，衛師，燕師，伐周。
冬，立子頹。
