公曰：「千乘之國，受命於天子，通其四疆，教其書社，循其灌廟，建其宗主，設其四佐，列其五官，處其朝市，為仁如何？」子曰：「不仁，國不化。」
公曰：「何如之謂仁？」子曰：「不淫於色。」子曰：「立妃設如太廟然，乃中治；中治，不相陵；不相陵，斯庶嬪遧；遧，則事上靜；靜，斯潔信在中。朝大夫必慎以恭；出會謀事，必敬以慎言；長幼小大，必中度，此國家之所以崇也。
立子設如宗社，宗社先示威，威明顯見；辨爵集德，是以母弟官子咸有臣志，莫敢援於外，大夫中婦私謁不行，此所以使五官治，執事政也。夫政以教百姓，百姓齊以嘉善，故蠱佞不生，此之謂良民。國有道則民昌，此國家之所以大遂也。
卿設如大門，大門顯美，小大尊卑中度。開明閉幽，內祿出災，以順天道，近者閑焉，遠者稽焉。君發禁宰而行之，以時通于地，散布於小。理天之災祥，地寶豐省，及民共饗其祿，共任其災，此國家之所以和也。
國有四輔；輔，卿也。卿設如四體，毋易事，毋假名，毋重食。凡事尚賢進能，使知事爵不世，能之不愆。凡民戴名以能，食力以時成，以事立，此所以使民讓也。民咸孝弟而安讓，此以怨省而亂不作也，此國之所以長也。
下無用，則國家富；上有義，則國家治；長有禮，則民不爭；立有神，則國家敬；兼而愛之，則民無怨心；以為無命，則民不偷。昔者先王本此六者，而樹之德，此國家之所以茂也。
設其四佐而官之；司徒典春，以教民之不則時不若不令，成長幼老疾孤寡以時通于四疆。有闔而不通，有煩而不治，則民不樂生，不利衣食。
凡民之藏貯，以及山川之神明加于民者，發國功謀。齋戒必敬，會時必節。日厤巫祝，執伎以守官，俟命以作。祈王年，禱民命，及畜穀蜚征庶虞草。
方春三月，緩施生育，動作百物，於時有事，享于皇祖皇考，朝孤子八人，以成春事。
司馬司夏，以教士車甲。凡士執伎論功，脩四衛。強股肱，質射御，才武聰慧，治眾長卒，所以為儀綴於國。出可以為率，誘於軍旅。四方諸侯之遊士，國中賢餘秀興閱焉。
方夏三月，養長秀蕃庶物。於時有事，享于皇祖皇考，爵士之有慶者七人，以成夏事。
司寇司秋，以聽獄訟，治民之煩亂，執權變民中。凡民之不刑，崩本以要閒，作起不敬以欺惑憧愚。
作於財賂六畜五穀曰盜。誘居室家有君子曰義。子女專曰𡝩。嘡五兵及木石曰賊。以中情出，小曰閒，大曰講。利辭以亂屬曰讒。以財投長曰貸。
凡犯天子之禁，陳刑制辟，以追國民之不率上教者。夫是故一家三夫道行，三人飲食，哀樂平，無獄。
方秋三月，收歛以時。於時有事，嘗新于皇祖皇考，食農夫九人，以成秋事。司空司冬，以制度制地事，準揆山林，規表衍沃，畜水行，衰濯浸，以節四時之事。治地遠近，以任民力，以節民食，太古食壯之食，攻老之事。」
公曰：「功事不少，而餱糧不多乎？」子曰：「太古之民，秀長以壽者，食也。在今之民，羸醜以胔者，事也。
太古無遊民，食節事時，民各安其居，樂其宮室，服事信上，上下交信，地移民在。今之世，上治不平，民治不和，百姓不安其居，不樂其宮；老疾用財，壯狡用力，於玆民游；薄事貪食，於玆民憂。
古者殷書為成男成女名屬升於公門，此以氣食得節，作事得時，勸有功；夏服君事不及暍，冬服君事不及凍；是故年穀不成，天之饑饉，道無殣者。在今之世，男女屬散，名不升于公門，此以氣食不節，作事不成；天之饑饉，於時委民，不得以疾死。
是故立民之居，必于中國之休地，因寒暑之和，六畜育焉，五穀宜焉；辨輕重，制剛柔，和五味，以節食時事。
東辟之民曰夷，精於僥，至於大遠，有不火食者矣。南辟之民曰蠻，信以朴，至於大遠，有不火食者矣。西辟之民曰戎，勁以剛，至于大遠，有不火食者矣。北辟之民曰狄，肥以戾，至于大遠，有不火食者矣。及中國之民，曰五方之民，有安民和味，咸有實用利器，知通之，信令之。
及量地度居，邑有城郭，立朝市。地以度邑，以度民，以觀安危。距封後利，先慮久固，依固可守，為奧可久，能節四時之事，霜露時降。
方冬三月，草木落。庶虞藏，五穀必入于倉。於時有事，蒸于皇祖皇考，息國老六人，以成冬事。
民咸知孤寡之必不末也，咸知有大功之必進等也，咸知用勞力之必以時息也。推而內之水火，入也弗之顧矣，而況有強適在前，有君長正之者乎？」
公曰：「善。」
