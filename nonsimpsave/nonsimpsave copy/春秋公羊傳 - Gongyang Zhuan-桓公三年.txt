三年春，正月，公會齊侯于嬴。
夏，齊侯、衛侯胥命于蒲。胥命者何？相命也。何言乎相命？近正也。此其為近正奈何？古者不盟，結言而退。
六月，公會紀侯于盛。
秋，七月壬辰朔，日有食之，既。既者何？盡也。
公子翬如齊逆女。九月，齊侯送姜氏于讙。何以書？譏。何譏爾？諸侯越竟送女，非禮也。此入國矣，何以不稱夫人？自我言齊，父母之於子，雖為鄰國夫人，猶曰吾姜氏。
公會齊侯于讙，夫人姜氏至自齊。翬何以不致？得見乎公矣。
冬，齊侯使其弟年來聘。有年。有年，何以書？以喜書也。大有年，何以書？亦以喜書也。此其曰有年何？僅有年也。彼其曰大有年何？大豐年也。僅有年亦足以當喜乎？恃有年也。
三年春，正月，公會齊侯于嬴。
夏，齊侯、衛侯胥命于蒲。胥命者何？相命也。何言乎相命？近正也。此其為近正奈何？古者不盟，結言而退。
六月，公會紀侯于盛。
秋，七月壬辰朔，日有食之，既。既者何？盡也。
公子翬如齊逆女。九月，齊侯送姜氏于讙。何以書？譏。何譏爾？諸侯越竟送女，非禮也。此入國矣，何以不稱夫人？自我言齊，父母之於子，雖為鄰國夫人，猶曰吾姜氏。
公會齊侯于讙，夫人姜氏至自齊。翬何以不致？得見乎公矣。
冬，齊侯使其弟年來聘。有年。有年，何以書？以喜書也。大有年，何以書？亦以喜書也。此其曰有年何？僅有年也。彼其曰大有年何？大豐年也。僅有年亦足以當喜乎？恃有年也。
