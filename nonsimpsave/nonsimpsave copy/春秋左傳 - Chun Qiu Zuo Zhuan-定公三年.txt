三年，春，王正月，公如晉，至河乃復。
二月，辛卯，邾子穿卒。
夏，四月。
秋，葬邾莊公。
冬，仲孫何忌及邾子盟于拔。
三年，春，二月，辛卯，邾子在門臺，臨廷，閽以缾水沃廷，邾子望見之，怒，閽曰，夷射姑旋焉，命執之，弗得，滋怒，自投于床，廢于鑪炭，爛遂卒，先葬以車五乘，殉五人，莊公卞急而好潔，故及是，秋，九月，鮮虞人敗晉師于平中，獲晉觀虎，恃其勇也。
冬，盟于郯，脩邾好也。
蔡昭侯為兩佩與兩裘以如楚，獻一佩一裘於昭王，昭王服之，以享蔡侯，蔡侯亦服其一，子常欲之，弗與，三年止之，唐成公如楚，有兩肅爽馬，子常欲之，弗與，亦三年止之，唐人或相與謀，請代先從者，許之，飲先從者酒，醉之，竊馬而獻之子常，子常歸唐侯，自拘於司敗，曰，君以弄馬之故，隱君身，棄國家，群臣請相，夫人以償馬，必如之，唐侯曰，寡人之過也，二三子無辱，皆賞之，蔡人聞之，固請而獻佩于子常，子常朝見蔡侯之徒，命有司曰，蔡君之久也，官不共也，明日禮不畢，將死，蔡侯歸及漢，執玉而沈曰，余所有濟漢而南者，有若大川，蔡侯如晉，以其子元，與其大夫之子為質焉，而請伐楚。
