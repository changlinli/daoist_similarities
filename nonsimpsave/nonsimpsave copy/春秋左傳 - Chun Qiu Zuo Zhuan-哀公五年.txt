五年，春，城毗。
夏，齊侯伐宋。
晉趙鞅帥師伐衛。
秋，九月，癸酉，齊侯杵臼卒。
冬，叔還如齊。
閏月，葬齊景公。
五年，春，晉圍柏人，荀寅，士吉射，奔齊，初，范氏之臣王生，惡張柳朔，言諸昭子，使為柏人，昭子曰，夫非而讎乎，對曰，私讎不及，公好不廢，過惡不去，善義之經也，臣敢違之，及范氏出，張柳朔謂其子，爾從主，勉之，我將止死，主生授我矣，吾不可以僭之，遂死於柏人。
夏，趙鞅伐衛，范氏之故也，遂圍中牟。
齊燕姬生子，不成而死，諸子，鬻姒之子荼嬖，諸大夫恐其為大子也，言於公曰，君之齒長矣，未有大子，若之何，公曰，二三子間於憂虞，則有疾疢，亦姑謀樂，何憂於無君，公疾，使國惠子，高昭子，立荼，寘群公子於萊，秋，齊景公卒，冬，十月，公子嘉，公子駒，公子黔，奔衛，公子鉏，公子陽生，來奔，萊人歌之曰，景公死乎不與埋，三軍之事乎不與謀，師乎師乎，何黨之乎。
鄭駟秦富而侈，嬖大夫也，而常陳卿之車服於其庭，鄭人惡而殺之，子思曰，詩曰，不解于位，民之攸塈，不守其位，而能久者鮮矣，商頌曰，不僭不濫，不敢怠皇，命以多福。
