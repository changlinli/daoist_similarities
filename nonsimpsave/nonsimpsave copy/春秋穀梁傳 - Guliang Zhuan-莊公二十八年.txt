二十有八年春，王三月甲寅，齊人伐衛。衛人及齊人戰，衛人敗績。於伐與戰，安戰也。戰衛，戰則是師也。其曰人，何也？微之也。何為微之也？今授之諸侯，而後有侵伐之事，故微之也。其人，衛何也？以其人齊，不可不人衛也。衛小齊大，其以衛及之，何也？以其微之，可以言及也。其稱人以敗，何也？不以師敗於人也。
夏，四月丁未，邾子瑣卒。
秋，荊伐鄭。荊者楚也。其曰荊，州舉之也。公會齊人、宋人救鄭。善救鄭也。
冬，築微。山林藪澤之利，所以與民共也。虞之，非正也。大無麥，禾。大者，有顧之辭也，於無禾及無麥也。臧孫辰告糴於齊。國無三年之畜，曰國非其國也。一年不升，告糴諸侯。告，請也。糴，糴也。不正，故舉臧孫辰以為私行也。國無九年之畜，曰不足。無六年之畜，曰急。無三年之畜，曰國非其國也。諸侯無粟，諸侯相歸粟，正也。臧孫辰告糴於齊，告然後與之。言內之無外交也。古者稅什一，豐年補敗，不外求而上下皆足也。雖累凶民，民弗病也。一年不艾而百姓饑，君子非之。不言如，為內諱也。
二十有八年春，王三月甲寅，齊人伐衛。衛人及齊人戰，衛人敗績。於伐與戰，安戰也。戰衛，戰則是師也。其曰人，何也？微之也。何為微之也？今授之諸侯，而後有侵伐之事，故微之也。其人，衛何也？以其人齊，不可不人衛也。衛小齊大，其以衛及之，何也？以其微之，可以言及也。其稱人以敗，何也？不以師敗於人也。
夏，四月丁未，邾子瑣卒。
秋，荊伐鄭。荊者楚也。其曰荊，州舉之也。公會齊人、宋人救鄭。善救鄭也。
冬，築微。山林藪澤之利，所以與民共也。虞之，非正也。大無麥，禾。大者，有顧之辭也，於無禾及無麥也。臧孫辰告糴於齊。國無三年之畜，曰國非其國也。一年不升，告糴諸侯。告，請也。糴，糴也。不正，故舉臧孫辰以為私行也。國無九年之畜，曰不足。無六年之畜，曰急。無三年之畜，曰國非其國也。諸侯無粟，諸侯相歸粟，正也。臧孫辰告糴於齊，告然後與之。言內之無外交也。古者稅什一，豐年補敗，不外求而上下皆足也。雖累凶民，民弗病也。一年不艾而百姓饑，君子非之。不言如，為內諱也。
