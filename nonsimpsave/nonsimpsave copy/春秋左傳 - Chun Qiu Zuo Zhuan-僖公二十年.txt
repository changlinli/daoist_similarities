二十年，春，新作南門。
夏，郜子來朝。
五月，乙巳，西宮災。
鄭人入滑。
秋，齊人，狄人，盟于邢。
冬，楚人伐隨。
二十年，春，新作南門，書不時也，凡啟塞從時。
滑人，叛鄭，而服於衛，夏，鄭公子士，洩堵寇，帥師入滑。
秋，齊狄盟于邢，為邢謀衛難也，於是衛方病邢。
隨以漢東諸侯叛楚，冬，楚鬥穀於菟帥師伐隨，取成而還，君子曰，隨之見伐，不量力也，量力而動，其過鮮矣，善敗由己，而由人乎哉，詩曰，豈不夙夜，謂行多露。
宋襄公欲合諸侯，臧文仲聞之曰，以欲從人則可，以人從欲鮮濟。
