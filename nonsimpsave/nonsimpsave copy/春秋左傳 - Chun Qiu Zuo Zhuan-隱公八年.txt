八年，春，宋公，衛侯遇于垂。
三月，鄭伯使宛來歸祊，庚寅，我入祊。
夏，六月，己亥，蔡侯考父卒，辛亥，宿男卒。
秋，七月，庚午，宋公，齊侯，衛侯，盟于瓦屋。
八月，葬蔡宣公。
九月，辛卯，公及莒人盟于浮來。
螟。
冬，十有二月，無駭卒。
八年，春，齊侯將平宋衛，有會期，宋公以幣請於衛，請先相見，衛侯許之，故遇于犬丘。
鄭伯請釋泰山之祀而祀周公，以泰山之祊易許田，三月，鄭伯使宛來歸祊，不祀泰山也。
夏虢公忌父始作卿士于周。
四月，甲辰，鄭公子忽如陳，逆婦媯，辛亥，以媯氏歸，甲寅，入于鄭，陳鍼子送女，先配而後祖，鍼子曰，是不為夫婦，誣其祖矣，非禮也，何以能育。
齊人卒平宋衛于鄭，秋，會于溫，盟于瓦屋，以釋東門之役，禮也。
八月，丙戌，鄭伯以齊人朝王，禮也。
公及莒人盟于浮來，以成紀好也。
冬齊侯使來告成三國，公使眾仲對曰，君釋三國之圖，以鳩其民，君之惠也，寡君聞命矣，敢不承受君之明德。
無駭卒，羽父請諡與族，公問族於眾仲，眾仲對曰，天子建德，因生以賜姓，胙之土而命之氏，諸侯以字，為諡，因以為族，官有世功，則有官族，邑亦如之，公命以字為展氏。
