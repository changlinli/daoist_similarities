海外自西南陬至西北陬者。
滅蒙鳥在結匈國北，為鳥青，赤尾。
大運山高三百仞，在滅蒙鳥北。
大樂之野，夏后啟於此儛九代；乘兩龍，雲蓋三層。左手操翳，右手操環，佩玉璜。在大運山北。一曰大遺之野。
身國在夏后啟北，一首而三身。
臂國在其北，一臂一目一鼻孔。有黃馬虎文，一目而一手。
奇肱之國在其北，其人一臂三目，有陰有陽，乘文馬。有鳥焉，兩頭，赤黃色，在其旁。
形天與帝至此爭神，帝斷其首，葬之常羊之山，乃以乳為目，以臍為口，操干戚以舞。
女祭、女戚在其北，居兩水間，戚操魚䱉，祭操俎。
䳐鳥、𪆻鳥，其色青黃，所經國亡。在女祭北。䳐鳥人面，居山上。一曰維鳥、青鳥、黃鳥所集。
丈夫國在維鳥北，其為人衣冠帶劍。
女丑之尸，生而十日炙殺之。在丈夫北，以右手鄣其面，十日居上，女丑居山之上。
巫咸國在女丑北，右手操青蛇，左手操赤蛇，在登葆山，群巫所從上下也。
并封在巫咸東，其狀如彘，前後皆有首，黑。
女子國在巫咸北，兩女子居，水周之。一曰居一門中。
軒轅之國在此窮山之際，其不壽者八百歲。在女子國北，人面蛇身，尾交首上。
窮山在其北，不敢西射，畏軒轅之丘。在軒轅國北，其丘方，四蛇相繞。
此諸夭之野，鸞鳥自歌，鳳鳥自舞；鳳皇卵，民食之；甘露，民飲之，所欲自從也。百獸相與群居。在四蛇北，其人兩手操卵食之，兩鳥居前導之。
龍魚陵居在其北，狀如狸。一曰鰕。即有神聖乘此以行九野。一曰鱉魚在夭野北，其為魚也如鯉。
白民之國在龍魚北，白身被髮。有乘黃，其狀如狐，其背上有角，乘之壽二千歲。
肅慎之國在白民北，有樹名曰雄常，先入代帝，於此取之。
長股之國在雄常北，被髮。一曰長腳。
西方蓐收，左耳有蛇，乘兩龍。
