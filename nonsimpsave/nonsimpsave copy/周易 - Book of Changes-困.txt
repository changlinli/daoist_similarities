困，剛掩也。險以說，困而不失其所，亨；其唯君子乎？貞大人吉，以剛中也。有言不信，尚口乃窮也。
澤无水，困；君子以致命遂志。
入于幽谷，幽不明也。
困于酒食，中有慶也。
據于蒺蔾，乘剛也。入于其宮，不見其妻，不祥也。
來徐徐，志在下也。雖不當位，有與也。
劓刖，志未得也。乃徐有說，以中直也。利用祭祀，受福也。
困于葛藟，未當也。動悔，有悔吉，行也。
