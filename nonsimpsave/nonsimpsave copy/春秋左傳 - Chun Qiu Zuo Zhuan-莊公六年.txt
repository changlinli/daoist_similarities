六年，春，王正月，王人子突救衛。
夏，六月，衛侯朔入于衛。
秋，公至自伐衛。
螟。
冬，齊人來歸衛俘。
六年，春，王人救衛。
夏，衛侯入，放公子黔牟于周，放寧跪于秦，殺左公子洩，右公子職，乃即位，君子以二公子之立黔牟，為不度矣，夫能固位者，必度於本末，而後立衷焉，不知其本，不謀，知本之不枝，弗強，詩云，本枝百世。
冬，齊人來歸衛寶，文姜請之也。
楚文王伐申，過鄧，鄧祁侯曰，吾甥也，止而享之，騅甥，聃甥，養甥，請殺楚子，鄧侯弗許，三甥曰，亡鄧國者，必此人也，若不早圖，後君噬齊，其及圖之乎，圖之，此為時矣，鄧侯曰，人將不食吾餘，對曰，若不從三臣，抑社稷實不血食，而君焉取餘，弗從，還年，楚子伐鄧，十六年，楚復伐鄧，滅之。
