益，損上益下，民說无疆，自上下下，其道大光。利有攸往，中正有慶。利涉大川，木道乃行。益動而巽，日進无疆。天施地生，其益无方。凡益之道，與時偕行。
風雷，益；君子以見善則遷，有過則改。
元吉无咎，下不厚事也。
或益之，自外來也。
益用凶事，固有之也。
告公從，以益志也。
有孚惠心，勿問之矣。惠我德，大得志也。
莫益之，偏辭也。或擊之，自外來也。
