凡人吉凶，以行為主，以命為決。行者、己之質也，命者、天之制也。在於己者，固可為也；在於天者，不可知也。巫覡祝請，亦其助也，然非德不行。巫史祈祝者，蓋所以交鬼神而救細微爾，至於大命，末如之何。譬民人之請謁於吏矣，可以解微過，不能脫正罪。設有人於此，晝夜慢侮君父之教，干犯先王之禁，不克己心，思改過善，而苟驟發請謁以求解免，必不幾矣。不若脩己，小心畏慎，無犯上之必令也。故孔子不聽子路，而云「丘之禱久矣」。《孝經》云：「夫然，故生則親安之，祭則鬼享之。」由此觀之，德義無違，神乃享；鬼神受享，福祚乃隆。故《詩》云：「降福禳禳，降福簡簡，威儀板板。既醉既飽，福祿來反。」此言人德義茂美，神歆享醉飽，乃反報之以福也。
虢延神而亟亡，趙嬰祭天而速滅，此蓋所謂神不歆其祀，民不即其事也。故魯史書曰：「國將興，聽於民；將亡，聽於神。」楚昭不禳雲，宋景不移咎，子產距裨竈，邾文公違卜史，此皆審己知道，身以俟命者也。晏平仲有言：「祝有益也，詛亦有損也。」季梁之諫隨侯，宮之奇說虞公，可謂明乎天人之道，達乎神民之分矣。
夫妖不勝德，邪不伐正，天之經也。雖時有違，然智者守其正道，而不近於淫鬼。所謂淫鬼者，閑邪精物，非有守司真神靈也。鬼之有此，猶人之有姦言賣平以干求者也。若或誘之，則遠來不止，而終必有咎。鬼神亦然，故申繻曰：「人之所忌，其氣炎以取之。人無釁焉，妖不自作。」是謂人不可多忌，多忌妄畏，實致妖祥。
且人有爵位，鬼神有尊卑。天地山川、社稷五祀、百辟卿士有功於民者，天子諸侯所命祀也。若乃巫覡之謂獨語，小人之所望畏，士公、飛尸、咎魅、北君、銜聚、當路、直符七神，及民間繕治微蔑小禁，本非天王所當憚也。
舊時京師不防，動功造禁，以來吉祥應瑞，子孫昌熾，不能過前。且夫以君畏臣，以上需下，則必示弱而取陵，殆非致福之招也。
嘗觀上記，人君身脩正、賞罰明者，國治而民安；民安樂者，天悅喜而增曆數。故《書》曰：「王以小民受天永命。」孔子曰：「天之所助者順也，人之所助者信也。履信思乎順，又以尚賢，是以自天祐之，吉無不利。」此最卻凶災而致福善之本也。
凡人吉凶，以行為主，以命為決。行者、己之質也，命者、天之制也。在於己者，固可為也；在於天者，不可知也。巫覡祝請，亦其助也，然非德不行。巫史祈祝者，蓋所以交鬼神而救細微爾，至於大命，末如之何。譬民人之請謁於吏矣，可以解微過，不能脫正罪。設有人於此，晝夜慢侮君父之教，干犯先王之禁，不克己心，思改過善，而苟驟發請謁以求解免，必不幾矣。不若脩己，小心畏慎，無犯上之必令也。故孔子不聽子路，而云「丘之禱久矣」。《孝經》云：「夫然，故生則親安之，祭則鬼享之。」由此觀之，德義無違，神乃享；鬼神受享，福祚乃隆。故《詩》云：「降福禳禳，降福簡簡，威儀板板。既醉既飽，福祿來反。」此言人德義茂美，神歆享醉飽，乃反報之以福也。
虢延神而亟亡，趙嬰祭天而速滅，此蓋所謂神不歆其祀，民不即其事也。故魯史書曰：「國將興，聽於民；將亡，聽於神。」楚昭不禳雲，宋景不移咎，子產距裨竈，邾文公違卜史，此皆審己知道，身以俟命者也。晏平仲有言：「祝有益也，詛亦有損也。」季梁之諫隨侯，宮之奇說虞公，可謂明乎天人之道，達乎神民之分矣。
夫妖不勝德，邪不伐正，天之經也。雖時有違，然智者守其正道，而不近於淫鬼。所謂淫鬼者，閑邪精物，非有守司真神靈也。鬼之有此，猶人之有姦言賣平以干求者也。若或誘之，則遠來不止，而終必有咎。鬼神亦然，故申繻曰：「人之所忌，其氣炎以取之。人無釁焉，妖不自作。」是謂人不可多忌，多忌妄畏，實致妖祥。
且人有爵位，鬼神有尊卑。天地山川、社稷五祀、百辟卿士有功於民者，天子諸侯所命祀也。若乃巫覡之謂獨語，小人之所望畏，士公、飛尸、咎魅、北君、銜聚、當路、直符七神，及民間繕治微蔑小禁，本非天王所當憚也。
舊時京師不防，動功造禁，以來吉祥應瑞，子孫昌熾，不能過前。且夫以君畏臣，以上需下，則必示弱而取陵，殆非致福之招也。
嘗觀上記，人君身脩正、賞罰明者，國治而民安；民安樂者，天悅喜而增曆數。故《書》曰：「王以小民受天永命。」孔子曰：「天之所助者順也，人之所助者信也。履信思乎順，又以尚賢，是以自天祐之，吉無不利。」此最卻凶災而致福善之本也。
