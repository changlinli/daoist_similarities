二十有一年，春狄侵衛。
宋人，齊人，楚人，盟于鹿上。
夏，大旱。
秋，宋公，楚子，陳侯，蔡侯，鄭伯，許男，曹伯，會于盂，執宋公以伐宋。
冬，公伐邾。
楚人使宜申來獻捷。
十有二月，癸丑，公會諸侯盟于薄，釋宋公。
二十一年，春，宋人為鹿上之盟，以求諸侯於楚，楚人許之。公子目夷曰，小國爭盟，禍也。宋其亡乎，幸而後敗。
夏，大旱，公欲焚巫尪，臧文仲曰，非旱備也，脩城郭，貶食省用，務穡勸分，此其務也，巫尪何為，天欲殺之，則如勿生。
若能為旱，焚之滋甚，公從之，是歲也，饑而不害。
秋，諸侯會宋公于盂，子魚曰，禍其在此乎，君欲已甚，其何以堪之，於是楚執宋公以伐宋，冬，會于薄以釋之，子魚曰，禍猶未也，未足以懲君，任，宿，須句，顓臾，風姓也，實司大皞與有濟之祀，以服事諸夏，邾人滅須句，須句子來奔，因成風也，成風為之言於公曰，崇明祀，保小寡，周禮也，蠻夷猾夏，周禍也，若封須句，是崇皞濟而脩祀紓禍也。
