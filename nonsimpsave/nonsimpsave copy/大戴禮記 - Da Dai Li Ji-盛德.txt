聖王之盛德；人民不疾，六畜不疫，五穀不災，諸侯無兵而正，小民無刑而治，蠻夷懷服。古者天子常以季冬考德，以觀治亂得失。凡德盛者治也，德不盛者亂也；德盛者得之也，德不盛者失之也。是故君子考德，而天下之治亂得失，可坐廟堂之上而知也。德盛則脩法，德不盛則飾政，法政而德不衰，故曰王也。凡人民疾、六畜疫、五穀災者，生於天；天道不順，生於明堂不飾；故有天災，即飾明堂也。
凡民之為姦邪、竊盜、歷法、妄行者，生於不足；不足，生於無度量也；無度量，則小者偷墮，大者侈靡而不知足；故有度量則民足，民足則無為姦邪、竊盜，歷法、妄行者。故有姦邪、竊盜、歷法、妄行之獄，則飾度量也。
凡不孝生於不仁愛也，不仁愛生於喪祭之禮不明，喪祭之禮所以教仁愛也。致愛故能致喪祭，春秋祭祀之不絕，致思慕之心也。夫祭祀致饋養之道也，死且思慕饋養，況於生而存乎？故曰喪祭之禮明，則民孝矣。故有不孝之獄，則飾喪祭之禮。
凡弒上生於義不明，義者所以等貴賤、明尊卑；貴賤有序，民尊上敬長矣。民尊上敬長，而弒者，寡有之也。朝聘之禮，所以明義也。故有弒獄，則飾朝聘之禮也。
凡鬥辨生於相侵陵也，相侵陵生於長幼無序，而教以敬讓也；故有鬥辨之獄，則飾鄉飲酒之禮也。
凡淫亂生於男女無別、夫婦無義；昏禮享聘者，所以別男女、明夫婦之義也。故有淫亂之獄，則飾昏禮享聘也。
故曰：刑罰之所從生有源，不務塞其源而務刑殺之，是為民設陷以賊之也。刑罰之源，生於嗜慾好惡不節。故明堂，天法也；禮度，德法也；所以御民之嗜慾好惡，以慎天法，以成德法也。刑法者，所以威不行德法者也。
故季冬聽獄論刑者，所以正法也，法正論吏公行之。是故古者天子孟春論吏德行，能理功，能德法者為有德，能行德法者為有行，能理德法者為有能，能成德法者為有功。故論吏而法行，事治而成功；季冬正法，孟春論吏，治國之要也。
德法者御民之銜也，史者轡也，刑者筴也；天子御者，內史、太史左右手也。古者以法為銜勒，以官為轡，以刑為筴，以人為手，故御天下數百年而不懈墮。善御馬者，正銜勒，齊轡筴，均馬力，和馬心，故口無聲，手不搖，筴不用，而馬為行也。善御民者：正其德法、飭其官、而均民力，和民心，敬聽言不出於口，刑不用而民治，是以民德美之。
夫民善其德，必稱其人；故今之人稱五帝三王者，依然若猶存者，其法誠德，其德誠厚。夫民思其德，心稱其人，朝夕祝之，升聞於皇天，上帝歆焉，故永其世而豐其年。不能御民者，棄其德法。譬猶御馬，棄銜勒，而專以筴御馬，馬必傷，車必敗；無德法而專以刑法御民，民心走，國必亡。亡德法，民心無所法循，迷惑失道，上必以為亂無道；苟以為亂無道，刑罰必不克，成其無道，上下俱無道。故今之稱惡者，必比之於夏桀殷紂，何也？曰法誠不德，其德誠薄。夫民惡之，必朝夕祝之，升聞於皇天，上帝不歆焉；故水旱並興，災害生焉。故曰：德法者，御民之本也。
古之御政以治天下者，冢宰之官以成道，司徒之官以成德，宗伯之官以成仁，司馬之官以成聖，司寇之官以成義，司空之官以成禮。故六官以為轡，司會均入以為軜，故御四馬，執六轡，御天地與人與事者，亦有六政。是故善御者，正身同轡，均馬力，齊馬心，惟其所引而之，以取長道；遠行可以之，急疾可以御。天、地與人、事，此四者聖人之所乘也。是故天子御者，太史、內史左右手也，六官亦六轡也；天子三公合以執六官，均五政，齊五法，以御四者，故亦惟其所引而之，以之道則國治，以之德則國安，以之仁則國和，以之聖則國平，以之義則國成，以之禮則國定，此御政之體也。
過，失也。人情莫不有過，過而改之，是不過也。是故官屬不理，分職不明，法政不一，百事失紀，曰「亂」也；亂則飭冢宰。地宜不殖，財物不蕃，萬民飢寒；教訓失道，風俗淫僻，百姓流亡，人民散敗，曰「危」也；危則飭司徒。父子不親，長幼無序，君臣上下相乘，曰「不和」也；不和則飭宗伯。賢能失官爵，功勞失賞祿，爵祿失則士卒疾怨，兵弱不用，曰「不平」也；不平則飭司馬。刑罰不中，暴亂姦邪不勝，曰「不成」也；不成則飭司寇。百度不審，立事失禮，財務失量曰「貧」也；貧則飭司空。故曰：御者同是車馬，或以取千里，或數百里者，所進退緩急異也；治者同是法，或以治、或以亂者，亦所進退緩急異也。
