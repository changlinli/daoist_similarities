十有六年，春，王正月。
夏，宋人，齊人，衛人，伐鄭。
秋，荊伐鄭。
冬，十有二月，會齊侯，宋公，陳侯，衛侯，鄭伯，許男，滑伯，滕子，同盟於幽。
邾子克卒。
十六年，夏，諸侯伐鄭，宋故也。
鄭伯自櫟入緩，告于楚，秋，楚伐鄭，及櫟，為不禮故也，鄭伯治與於雍糾之亂者，九月，殺公子閼，則強鉏，公父定叔出奔衛，三年而復之，曰，不可使共叔無後於鄭，使以十月入，曰，良月也，就盈數焉，君子謂強鉏不能衛其足。
冬，同盟于幽，鄭成也。
王使虢公命曲沃伯，以一軍為晉侯，初，晉武公伐夷，執夷詭諸，蒍國請而免之，既而弗報，故子國作亂，謂晉人曰，與我伐夷而取其地，遂以晉師伐夷，殺夷詭諸，周公忌父出奔虢，惠王立，而復之。
