十有八年，春，王正月，宋公，曹伯，衛人，邾人，伐齊。
夏，師救齊。
五月，戊寅，宋師及齊師戰于甗，齊師敗績。
狄救齊。
秋，八月，丁亥，葬齊桓公。
冬，邢人，狄人，伐衛。
十八年，春，宋襄公以諸侯伐齊，三月，齊人殺無虧。
鄭伯始朝于楚，楚子賜之金，既而悔之，與之盟曰，無以鑄兵，故以鑄三鍾。
齊人將立孝公，不勝四公子之徒，遂與宋人戰，夏，五月，宋敗齊師于甗，立孝公而還。
秋八月，葬齊桓公。
冬，邢人，狄人，伐衛，圍菟圃，衛侯以國讓父兄子弟，及朝眾曰，苟能治之，燬請從焉，眾不可，而從師于訾婁，狄師還。
梁伯益其國而不能實也，命曰新里，秦取之。
