怨靈修之浩蕩兮，夫何執操之不固？悲太山之為隍兮，孰江河之可涸？願承閒而效志兮，恐犯忌而乾諱。卒撫情以寂寞兮，然怊悵而自悲。玉與石其同匱兮，貫魚眼與珠璣。駑駿雜而不分兮，服罷牛而驂驥。年滔滔而自遠兮，壽冉冉而愈衰。心悇憛而煩冤兮，蹇超搖而無冀。固時俗之工巧兮，滅規矩而改錯。卻騏驥而不乘兮，策駑駘而取路。當世豈無騏驥兮，誠無王良之善馭。見執轡者非其人兮，故駒跳而遠去。不量鑿而正枘兮，恐矩矱之不同。不論世而高舉兮，恐操行之不調。弧弓弛而不張兮，孰雲知其所至？無傾危之患難兮，焉知賢士之所死？俗推佞而進富兮，節行張而不著。賢良蔽而不群兮，朋曹比而黨譽。邪說飾而多曲兮，正法弧而不公。直士隱而避匿兮，讒諛登乎明堂。棄彭咸之娛樂兮，滅巧倕之繩墨。菎蕗雜於黀蒸兮，機蓬矢以射革。駕蹇驢而無策兮，又何路之能極？以直鍼而為釣兮，又何魚之能得？伯牙之絕弦兮，無鍾子期而聽之。和抱璞而泣血兮，安得良工而剖之？同音者相和兮，同類者相似。飛鳥號其群兮，鹿鳴求其友。故叩宮而宮應兮，彈角而角動。虎嘯而谷風至兮，龍舉而景雲往。音聲之相和兮，言物類之相感也。夫方圜之異形兮，勢不可以相錯。列子隱身而窮處兮，世莫可以寄託。眾鳥皆有行列兮，鳳獨翔翔而無所薄。經濁世而不得志兮，願側身巖穴而自託。欲闔口而無言兮，嘗被君之厚德。獨便悁而懷毒兮，愁鬱鬱之焉極？念三年之積思兮，願壹見而陳辭。不及君而騁說兮，世孰可為明之？身寢疾而日愁兮，情沈抑而不揚。眾人莫可與論道兮，悲精神之不通。
亂曰：鸞皇孔鳳日以遠兮，畜鳧駕鵝。雞鶩滿堂壇兮，鼁黽游乎華池。要褭奔亡兮，騰駕橐駝。鉛刀進御兮，遙棄太阿。拔搴玄芝兮，列樹芋荷。橘柚萎枯兮，苦李旖旎。甂甌登於明堂兮，周鼎潛乎深淵。自古而固然兮，吾又何怨乎今之人。
