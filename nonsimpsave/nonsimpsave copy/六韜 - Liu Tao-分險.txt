武王問太公曰：「引兵深入諸侯之地，與敵人相遇於險阨之中。吾左山而右水，敵右山而左水，與我分險相拒。吾欲以守則固，以戰則勝，為之柰何？」太公曰：「處山之左，急備山之右；處山之右，急備山之左。險有大水，無舟楫者，以天潢濟吾三軍。已濟者，亟廣吾道，以便戰所。以武衝為前後，列其強弩，令行陳皆固。衢道谷口，以武衝絕之。高置旌旗，是謂車城。凡險戰之法，以武衝為前，大櫓為衛；材士、強弩，翼吾左右。三千人為屯，必置衝陳，便兵所處。左軍以左，右軍以右，中軍以中，並攻而前。已戰者，還歸屯所，更戰更息，必勝乃已。」武王曰：「善哉。」
武王問太公曰：「引兵深入諸侯之地，與敵人相遇於險阨之中。吾左山而右水，敵右山而左水，與我分險相拒。吾欲以守則固，以戰則勝，為之柰何？」太公曰：「處山之左，急備山之右；處山之右，急備山之左。險有大水，無舟楫者，以天潢濟吾三軍。已濟者，亟廣吾道，以便戰所。以武衝為前後，列其強弩，令行陳皆固。衢道谷口，以武衝絕之。高置旌旗，是謂車城。凡險戰之法，以武衝為前，大櫓為衛；材士、強弩，翼吾左右。三千人為屯，必置衝陳，便兵所處。左軍以左，右軍以右，中軍以中，並攻而前。已戰者，還歸屯所，更戰更息，必勝乃已。」武王曰：「善哉。」
