二十五年，丙午平旦，越王召相國大夫種而問之：「吾聞知人易，自知難。其知相國何如人也？」種曰：「哀哉！大王知臣勇也，不知臣仁也；知臣忠也，不知臣信也。臣誠數以損聲色，滅淫樂奇說怪論，盡言竭忠，以犯大王，逆心咈耳，必以獲罪。臣非敢愛死不言，言而後死，昔子胥於吳矣。夫差之誅也，謂臣曰：『狡兔死，良犬烹，敵國滅，謀臣亡。』范蠡亦有斯言。何大王問犯『玉門』之第八，臣見王志也。」越王默然不應。大夫亦罷。
哺其耳以成人惡。其妻曰：「君賤一國之相，少王祿乎？臨食不亨，哺以惡何？妻子在側，匹夫之能自致，相國尚何望哉！無乃為貪乎？何其志忽忽若斯？」種曰：「悲哉！子不知也。吾王既免於患難，雪恥於吳。我悉徙宅自投死亡之地，盡九術之謀，於彼為佞，在君為忠，王不察也，乃曰：『知人易，自知難。』吾答之，又無他語，是凶妖之證也。吾將復入，恐不再還，與子長訣，相求於玄冥之下。」妻曰：「何以知之？」種曰：「吾見王時，正犯玉門之第八也，辰剋其日，上賊於下，是為亂，醜必害其良。今日剋其辰，上賊下止。吾命須臾之間耳。」
越王復召相國，謂曰：「子有陰謀兵法，傾敵取國九術之策，今用三已破彊吳，其六尚在子，所願幸以餘術，為孤前王於地下謀吳之前人。」於是種仰天歎曰：「嗟乎！吾聞大恩不報，大功不還，其謂斯乎？吾悔不隨范蠡之謀，乃為越王所戮。吾不食善言，故哺以人惡。」越王遂賜文種屬盧之劍，種得劍又歎曰：「南陽之宰而為越王之擒！」自笑曰：「後百世之末，忠臣必以吾為喻矣。」遂伏劍而死。
越王葬種於國之西山，樓船之卒三千餘人，造鼎足之羨，或入三峰之下。葬七年，伍子胥從海上穿山脅而持種去，與之俱浮於海。故前潮水潘候者，伍子胥也，後重水者，大夫種也。
越王既已誅忠臣，霸於關東，從瑯邪，起觀臺，周七里，以望東海。死士八千人，戈船三百艘。居無幾，射求賢士，孔子聞之，從弟子奉先生雅琴禮樂奏於越。越王乃被唐夷之甲，帶步光之劍，杖屈盧之矛，出死士，以三百人為陣關下。孔子有頃到，越王曰：「唯，唯，夫子何以教之？」孔子曰：「丘能述五帝三王之道，故奏雅琴以獻之大王。」越王喟然歎曰：「越性脆而愚，水行山處，以船為車，以楫為馬，往若飄然，去則難從，悅兵敢死，越之常也。夫子何說而欲教之？」孔子不答，因辭而去。
越王使人如木客山取元常之喪，欲徙葬琅邪。三穿元常之墓，墓中生熛風，飛砂石以射人，人莫能入。勾踐曰：「吾前君其不徙乎？」遂置而去。
勾踐乃使使號令齊、楚、秦、晉皆輔周室，血盟而去。秦桓公不如越王之命，勾踐乃選吳越將士西渡河以攻秦。軍士苦之，會秦怖懼，逆自引咎，越乃還軍。軍人悅樂，遂作『河梁之詩』。
曰：「渡河梁兮渡河梁，舉兵所伐攻秦王。孟冬十月多雪霜，隆寒道路誠難當。陣兵未濟秦師降，諸侯怖懼皆恐惶。聲傳海內威遠邦，稱霸穆桓齊楚莊，天下安寧壽考長。悲去歸兮何無梁。」自越滅吳，中國皆畏之。
