覽杳杳兮世惟，余惆悵兮何歸。傷時俗兮溷亂，將奮翼兮高飛。駕八龍兮連蜷，建虹旌兮威夷。觀中宇兮浩浩，紛翼翼兮上躋。浮溺水兮舒光，淹低佪兮京沶。屯余車兮索友，睹皇公兮問師。道莫貴兮歸真，羨余術兮可夷。吾乃逝兮南娭，道幽路兮九疑。越炎火兮萬里，過萬首兮嶷嶷。濟江海兮蟬蛻，絕北梁兮永辭。浮雲鬱兮晝昏，霾土忽兮塺塺。息陽城兮廣夏，衰色罔兮中怠。意曉陽兮燎寤，乃自軫兮在茲。思堯、舜兮襲興，幸咎繇兮獲謀。悲九州兮靡君，撫軾歎兮作詩。
