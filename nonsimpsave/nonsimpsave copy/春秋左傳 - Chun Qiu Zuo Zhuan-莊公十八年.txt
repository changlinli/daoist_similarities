十有八年，春，王三月，日有食之。
夏，公追戎于濟西。
秋，有蜮。
冬，十月。
十八年，春，虢公，晉侯，朝王，王饗醴，命之宥，皆賜玉五瑴，馬三匹，非禮也，王命諸侯，名位不同，禮亦異數，不以禮假人。
虢公，晉侯，鄭伯，使原莊公逆王后于陳，陳媯歸于京師，實惠后。
夏，公追戎于濟西，不言其來，諱之也。
秋，有蜮為災也。
初，楚武王克權，使鬥緡尹之，以叛，圍而殺之，遷權於那處，使閻敖尹之，及文王即位，與巴人伐申，而驚其師，巴人叛楚，而伐那處，取之，遂門于楚，閻敖游涌而逸，楚子殺之，其族為亂，冬，巴人因之以伐楚。
