八年春，公至自會。
夏，六月，公子遂如齊，至黃乃復。其言至黃乃復何？有疾也。何言乎有疾乃復？譏。何譏爾？大夫以君命出，聞喪徐行而不反。
辛巳，有事于太廟。
仲遂卒于垂。仲遂者何？公子遂也。何以不稱公子？貶。曷為貶？為弒子赤貶。然則曷為不於其弒焉貶？於文則無罪，於子則無年。
壬午，猶繹。
萬入去龠。繹者何？祭之明日也。萬者何？干舞也。龠者何？龠舞也。其言萬入去龠何？去其有聲者，廢其無聲者，存其心焉爾。存其心焉爾者何？知其不可而為之也。猶者何？通可以已也。
戊子，夫人熊氏薨。
晉師、白狄伐秦。
楚人滅舒蓼。
秋，七月甲子，日有食之，既。
冬，十月己丑，葬我小君頃熊。雨不克葬。庚寅，日中而克葬。頃熊者何？宣公之母也。而者何？難也。乃者何？難也。曷為或言而？或言乃？乃難乎而也。
城平陽。
楚師伐陳。
八年春，公至自會。
夏，六月，公子遂如齊，至黃乃復。其言至黃乃復何？有疾也。何言乎有疾乃復？譏。何譏爾？大夫以君命出，聞喪徐行而不反。
辛巳，有事于太廟。
仲遂卒于垂。仲遂者何？公子遂也。何以不稱公子？貶。曷為貶？為弒子赤貶。然則曷為不於其弒焉貶？於文則無罪，於子則無年。
壬午，猶繹。
萬入去龠。繹者何？祭之明日也。萬者何？干舞也。龠者何？龠舞也。其言萬入去龠何？去其有聲者，廢其無聲者，存其心焉爾。存其心焉爾者何？知其不可而為之也。猶者何？通可以已也。
戊子，夫人熊氏薨。
晉師、白狄伐秦。
楚人滅舒蓼。
秋，七月甲子，日有食之，既。
冬，十月己丑，葬我小君頃熊。雨不克葬。庚寅，日中而克葬。頃熊者何？宣公之母也。而者何？難也。乃者何？難也。曷為或言而？或言乃？乃難乎而也。
城平陽。
楚師伐陳。
