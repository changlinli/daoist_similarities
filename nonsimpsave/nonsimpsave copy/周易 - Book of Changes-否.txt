否之匪人，不利君子貞。大往小來，則是天地不交，而萬物不通也；上下不交，而天下无邦也。內陰而外陽，內柔而外剛，內小人而外君子。小人道長，君子道消也。
天地不交，否；君子以儉德辟難，不可榮以祿。
拔茅貞吉，志在君也。
大人否亨，不亂群也。
包羞，位不當也。
有命无咎，志行也。
大人之吉，位正當也。
否終則傾，何可長也。
