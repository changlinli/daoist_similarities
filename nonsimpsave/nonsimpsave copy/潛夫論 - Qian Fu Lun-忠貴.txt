世有莫盛之福，又有莫痛之禍。處莫高之位者，不可以無莫大之功。竊亢龍之極貴，未嘗不破亡也。成天地之大功者，未嘗不蕃昌也。
帝王之所尊敬、天之所甚愛者，民也。今人臣受君之重位，牧天之所甚愛，焉可以不安而利之、養而濟之哉？是以君子任職則思利民，達上則思進賢，功孰大焉？故居上而下不重也，在前而後不始也。《書》稱：「天工、人其代之」，王者法天而建官，自公卿以下，至于小司，輒非天官也？是故明主不敢以私愛，忠臣不敢以誣能。夫竊人之財，猶謂之盜，況偷天官以私己乎？以罪犯人，必加誅罰，況乃犯天，得無咎乎？
五代建侯，開國成家，傳嗣百世，歷載千數，皆以能當天官，功加百姓。周公東征，後世追思；召公甘棠，人不忍伐，見愛如是，豈欲私害之者哉？此其後之封君多矣，或不終身，或不朞月，而莫隕墜，其世無者，載莫盈百，是人何也哉？
五代之臣，以道事君，以仁撫世，澤及草木，兼利外內，普天率土，莫不被德，其所安全，直天工也。是以福祚流衍，本枝百世。季世之臣，不思順天，而時主是諛，謂破敵者為忠，多殺者為賢。白起、蒙恬，秦以為功，天以為賊。息夫、董賢，主以為忠，天以為盜。此等之儔，雖見貴於時君，然上不順天心，下不得民意，故卒泣血號咷，以辱終也。《易》曰：「德薄而位尊，智小而謀大，力少而任重，鮮不及矣。」是故德不稱其任，其禍必酷；能不稱其位，其殃必大。
且夫竊位之人，天奪其鑒，神惑其心。是故貧賤之時，雖有鑒明之資、仁義之志，一旦富貴，則背親損舊，喪其本心。皆踈骨肉而親便辟，薄知友而厚狗馬。財貨滿於僕妾，祿賜盡於猾奴。寧見朽貫千萬，而不忍賜人一錢；寧積粟腐倉，而不忍貸人一斗。人多驕肆，負債不償，骨肉怨望於家，細民謗讟於道。前人以敗，後爭襲之，誠可傷也。
歷觀前世貴人之用心也，與嬰兒等。嬰兒有常病，貴臣有常禍，父母有常失，人君有常過。嬰兒常病，傷飽也；貴臣常禍，傷寵也。父母常失，在不能已於媚子；人君常過，在不能已於驕臣。哺乳太多，則必掣縱而生癇；貴富太盛，則必驕佚而生過。是故媚子以賊其軀者，非一門也；驕臣用滅其家者，非一世也。或以背叛橫逆不道，或以德薄不稱其貴。文昌奠功，司命舉過，觀惡深淺，稱罪降罰，或捕挌斬首，或拉髆掣胸，掊死深穽，銜刀都市，殭屍破家，覆宗滅族者，皆無功於民氓者也。而後人貪權冒寵，蓄積無極，思登顛隕之臺，樂偱覆車之迹，願裨福祚，以備員滿貫者，何世無之？
當呂氏之貴也，太后稱制而專政，祿、產秉事而握權，擅立四五，多封子弟，兼據將相，外內磐結，自以雖湯、武興，五霸作，弗能危也。於是廢仁義而尚威虐，滅禮信而務譎詐。海內怨痛，人欲其亡，故一朝摩滅而莫之哀也。霍氏之貴，專相幼主，誅滅同僚，廢帝立帝，莫之敢違。禹繼父位，山、雲屏事，諸壻專典禁兵，婚姻本族。王氏之貴，九侯五將，朱輪二十三。太后專政，秉權三世。莽為宰衡，封安漢公，居攝假號，身當南面，卒以篡位，十有餘年，自以居之已久，威立恩行，永無禍敗，故遂肆心恣意，私近忘遠，崇聚群小，重賦殫民，以奉無功，動為姦詐，託之經義，迷罔百姓，欺誣天地。自以我密，人莫之知，皇天從上鑒其姦，神明自幽照其態，豈有誤哉！
夫鳥以山為卑而橧巢其上，魚以淵為淺而穿穴其中，卒所以得之者餌也。貴戚懼家之不吉而聚諸令名，懼門之不堅而為作鐵樞，卒其以敗者，非苦禁忌少而門樞朽也，常苦崇財貨而行驕僭，虐百姓而失民心爾。
孔子曰：「不患無位，患己不立。」是故人臣不奉遵禮法，竭精思職，推誠輔君，效功百姓，下自附於民氓，上承順於天心，而乃欲任其私知，竊君威德，以陵下民，反戾天地，欺誣神明，偷進苟得，以自奉厚；居累卵之危，而圖泰山之安，為朝露之行，而思傳世之功，譬猶始皇之舍德任刑，而欲計一以至於萬也。豈不惑哉！
世有莫盛之福，又有莫痛之禍。處莫高之位者，不可以無莫大之功。竊亢龍之極貴，未嘗不破亡也。成天地之大功者，未嘗不蕃昌也。
帝王之所尊敬、天之所甚愛者，民也。今人臣受君之重位，牧天之所甚愛，焉可以不安而利之、養而濟之哉？是以君子任職則思利民，達上則思進賢，功孰大焉？故居上而下不重也，在前而後不始也。《書》稱：「天工、人其代之」，王者法天而建官，自公卿以下，至于小司，輒非天官也？是故明主不敢以私愛，忠臣不敢以誣能。夫竊人之財，猶謂之盜，況偷天官以私己乎？以罪犯人，必加誅罰，況乃犯天，得無咎乎？
五代建侯，開國成家，傳嗣百世，歷載千數，皆以能當天官，功加百姓。周公東征，後世追思；召公甘棠，人不忍伐，見愛如是，豈欲私害之者哉？此其後之封君多矣，或不終身，或不朞月，而莫隕墜，其世無者，載莫盈百，是人何也哉？
五代之臣，以道事君，以仁撫世，澤及草木，兼利外內，普天率土，莫不被德，其所安全，直天工也。是以福祚流衍，本枝百世。季世之臣，不思順天，而時主是諛，謂破敵者為忠，多殺者為賢。白起、蒙恬，秦以為功，天以為賊。息夫、董賢，主以為忠，天以為盜。此等之儔，雖見貴於時君，然上不順天心，下不得民意，故卒泣血號咷，以辱終也。《易》曰：「德薄而位尊，智小而謀大，力少而任重，鮮不及矣。」是故德不稱其任，其禍必酷；能不稱其位，其殃必大。
且夫竊位之人，天奪其鑒，神惑其心。是故貧賤之時，雖有鑒明之資、仁義之志，一旦富貴，則背親損舊，喪其本心。皆踈骨肉而親便辟，薄知友而厚狗馬。財貨滿於僕妾，祿賜盡於猾奴。寧見朽貫千萬，而不忍賜人一錢；寧積粟腐倉，而不忍貸人一斗。人多驕肆，負債不償，骨肉怨望於家，細民謗讟於道。前人以敗，後爭襲之，誠可傷也。
歷觀前世貴人之用心也，與嬰兒等。嬰兒有常病，貴臣有常禍，父母有常失，人君有常過。嬰兒常病，傷飽也；貴臣常禍，傷寵也。父母常失，在不能已於媚子；人君常過，在不能已於驕臣。哺乳太多，則必掣縱而生癇；貴富太盛，則必驕佚而生過。是故媚子以賊其軀者，非一門也；驕臣用滅其家者，非一世也。或以背叛橫逆不道，或以德薄不稱其貴。文昌奠功，司命舉過，觀惡深淺，稱罪降罰，或捕挌斬首，或拉髆掣胸，掊死深穽，銜刀都市，殭屍破家，覆宗滅族者，皆無功於民氓者也。而後人貪權冒寵，蓄積無極，思登顛隕之臺，樂偱覆車之迹，願裨福祚，以備員滿貫者，何世無之？
當呂氏之貴也，太后稱制而專政，祿、產秉事而握權，擅立四五，多封子弟，兼據將相，外內磐結，自以雖湯、武興，五霸作，弗能危也。於是廢仁義而尚威虐，滅禮信而務譎詐。海內怨痛，人欲其亡，故一朝摩滅而莫之哀也。霍氏之貴，專相幼主，誅滅同僚，廢帝立帝，莫之敢違。禹繼父位，山、雲屏事，諸壻專典禁兵，婚姻本族。王氏之貴，九侯五將，朱輪二十三。太后專政，秉權三世。莽為宰衡，封安漢公，居攝假號，身當南面，卒以篡位，十有餘年，自以居之已久，威立恩行，永無禍敗，故遂肆心恣意，私近忘遠，崇聚群小，重賦殫民，以奉無功，動為姦詐，託之經義，迷罔百姓，欺誣天地。自以我密，人莫之知，皇天從上鑒其姦，神明自幽照其態，豈有誤哉！
夫鳥以山為卑而橧巢其上，魚以淵為淺而穿穴其中，卒所以得之者餌也。貴戚懼家之不吉而聚諸令名，懼門之不堅而為作鐵樞，卒其以敗者，非苦禁忌少而門樞朽也，常苦崇財貨而行驕僭，虐百姓而失民心爾。
孔子曰：「不患無位，患己不立。」是故人臣不奉遵禮法，竭精思職，推誠輔君，效功百姓，下自附於民氓，上承順於天心，而乃欲任其私知，竊君威德，以陵下民，反戾天地，欺誣神明，偷進苟得，以自奉厚；居累卵之危，而圖泰山之安，為朝露之行，而思傳世之功，譬猶始皇之舍德任刑，而欲計一以至於萬也。豈不惑哉！
