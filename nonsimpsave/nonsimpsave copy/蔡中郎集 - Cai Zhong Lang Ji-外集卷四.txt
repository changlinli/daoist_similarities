*獨斷
漢天子正號曰「皇帝」，自稱曰「朕」，臣民稱之曰「陛下」，其言曰「制詔」，史官記事曰「上」。車馬、衣服、器械百物曰「乘輿」，所在曰「行在所」，所居曰「禁中」，後曰「省中」。印曰「璽」，所至曰「幸」，所進曰「御」。其命令一曰「策書」，二曰「制書」，三曰「詔書」，四曰「戒書」。
皇帝、皇、王后、帝皆君也。上古天子庖犧氏、神農氏稱皇。堯、舜稱帝。夏、殷、周稱王。秦承周末為漢驅除，自以德兼三皇，功包五帝，故并以為號。漢高祖受命，功德宜之，因而不改也。
王者至尊，四號之別名。
王，畿內之所稱，王有天下，故稱王。
天王，諸夏之所稱，天下之所歸往，故稱天王。
天子，夷狄之所稱，父天，母地，故稱天子。
天家，百官小吏之所稱，天子無外，以天下為家，故稱天家。
天子，正號之別名。
皇帝，至尊之稱。皇者，煌也，盛德煌煌，無所不照。帝者，諦也。能行天道，事天審諦，故稱皇帝。
朕，我也。古者尊卑共之，貴賤不嫌，則可同號之義也。堯曰朕，在位七十載。皋陶與帝舜言曰「朕言惠可底行」。屈原曰「朕皇考」，此其義也。至秦，天子獨以為稱，漢因而不改也。
陛下者，陛階也，所由升堂也。天子必有近臣，執兵陳于陛側以戒不虞。謂之陛下者，群臣與天子言，不敢指斥天子，故呼在陛下者而告之。因卑達尊之意也。上書亦如之。及群臣士庶相與言曰殿下、閤下、、、執事之屬皆此類也。
上者，尊位所在也。太史令司馬遷記事，當言帝則依違但言上，不敢渫瀆言尊號，尊王之義也。
乘輿出于律。律曰「敢盜乘輿、服御物。」謂天子所服食者也。天子至尊，不敢渫瀆言之，故託之于乘輿。乘、猶載也，輿、猶車也。天子以天下為家，不以京師宮室為常處，則當乘車輿以行天下，故群臣託乘輿以言之。或謂之車駕。
天子自謂曰行在所，猶言今雖在京師、行所至耳。巡狩天下，所奏事處皆為宮。在京師曰奏長安宮，在泰山則曰奏奉高宮。唯當時所在，或曰朝廷，亦依違尊者所都，連舉朝廷以言之也。親近侍從官稱曰大家；百官小吏，稱曰天家。
禁中者，門戶有禁，非侍御者不得入，故曰禁中。孝元皇后父大司馬陽平侯名禁，當時避之，故曰省中。今宜改，後遂無言之者。
璽者，印也，印者，信也。天子璽以玉螭虎紐。古者尊卑共之。《月令》曰：「固封璽。」《春秋左氏傳》曰：「魯襄公在楚，季武子使公冶問，璽書追而與之。」此諸侯大夫印稱璽者也。衛宏曰：「秦以前，民皆以金玉為印，龍虎紐、唯其所好，然則秦以來天子獨以印稱璽，又獨以玉，群臣莫敢用也。」
幸者，宜幸也，世俗謂幸為僥倖。車駕所至，臣民被其德澤以僥倖，故曰幸也。先帝故事，所至見長吏三老官屬，親臨軒，作樂，賜食皁帛越巾刀珮帶，民爵有級數，或賜田租之半，是故謂之幸，皆非其所當得而得之。王仲任曰：「君子無幸而有不幸，小人有幸而無不幸。」《春秋傳》曰：「民之多幸，國之不幸也。」言民之得所不當得，故謂之幸。然則人主必慎所幸也。御者，進也，凡衣服加于身、飲食入于口、妃妾接于寢，皆曰御。親愛者皆曰幸。
策書，策者，簡也。《禮》曰：「不滿百丈，不書于策。」其制長二尺，短者半之，其次一長一短，兩編下坿篆書，起年月日，稱皇帝曰，以命諸侯王三公，其諸侯王三公之薨于位者，亦以策書誄謚其行而賜之，如諸侯之策。三公以罪免，亦賜策文，體如上策，而隸書以尺，一木兩行，唯此為異者也。
制書、帝者制度之命也，其文曰制詔。三公赦令、贖令之屬是也。刺史太守相劾奏申下上遷書文亦如之，其徵為九卿，若遷京師，近臣則言官具言姓名，其免若得罪無姓。凡制書有印使符下，遠近皆璽封，尚書令印重封，唯赦令、贖令召三公詣朝堂受制書，司徒印封露布下州郡。
詔書者，詔誥也，有三品。其文曰：告某官，官如故事，是為詔書。群臣有所奏請，尚書令奏之，下有制曰：天子荅之曰「可」。若下某官云云亦曰昭書。群臣有所奏請，無尚書令奏制字，則荅曰「已奏」，如書本官下所當至，亦曰詔。
戒書、戒敕刺史太守及三邊營官，被敕文曰有詔敕某官，是為戒敕也。世皆名此為策書，失之遠矣。
凡群臣上書于天子者有四名：一曰章，二曰奏，三曰表，四曰駮議。
章者，需頭，稱稽首上書謝恩、陳事詣闕通者也。
奏者，亦需頭，其京師官但言稽首，下言稽首以聞，其中有所請若罪法劾案公府，送御史臺；公卿校尉，送謁者臺也。
表者，不需頭，上言臣某言，下言臣某誠惶誠恐，頓首頓首，死罪死罪。左方下坿曰某官臣某甲上，文多用編兩行，文少以五行，詣尚書通者也。公卿校尉諸將不言姓，大夫以下有同姓官別者言姓，章曰報聞，公卿使謁者將大夫以下至吏民尚書左丞奏聞報可，表文報已奏如書。凡章表皆啟封，其言密事，得皁囊盛。其有疑事，公卿百官會議，若臺閣有所正處而獨執異意者曰駮議。駮議曰某官某甲議以為如是，下言臣愚戇議異，其非駮議，不言議異，其合于上意者，文報曰某官某甲議可。
漢承秦法，群臣上書皆言昧死言，王莽盜位，慕古法，去昧死，曰稽首。光武因而不改，朝臣曰稽首頓首，非朝臣曰稽首再拜，公卿、侍中、尚書衣帛而朝曰朝臣，諸營校尉將大夫以下亦為朝臣。
王者臨撫之別名。天子曰兆民，諸侯曰萬民，百乘之家曰百姓。
天子所都曰京師，京、水也，地下之眾者莫過于水，地上之眾者莫過于人，京、大，師、眾也，故曰京師也。
京師、天子之畿內千里，象日月，日月躔次千里。
天子命令之別名，一曰命，二曰令，三曰政。
天子父事天，母事地，兄事日，姊事月，常以春分朝日于東門之外，示有所尊，訓人民事君之道也。秋夕朝月于西門之外，別陰陽之義也。
天子父事三老者，適成于天地人也。兄事五更者，訓于五品也。更者，長也，更相代至五也。能以善道改更己也。又三老，老謂久也、舊也、壽也，皆取首妻男女完具者，古者天子親袒割牲，執醬而饋，三公設几，九卿正履，使者安車輭輪送迎而至其家，天子獨拜于屏，其明旦三老詣闕謝，以其禮過厚故也。又五更或為叟，叟、老稱，與三老同義也。
三代建正之別名：夏以十三月為正，十寸為尺。律中大蔟，言萬物始蔟而生，故以為正也。
殷以十二月為正，九寸為尺，律中大呂，言陰氣大勝，助黃鍾宣氣而萬物生，故以為正也。
周以十一月為正，八寸為尺，律中黃鍾，言陽氣踵黃泉而出，故以為正也。
三代年歲之別名：唐虞曰載，載、歲也，言一歲莫不覆載，故曰載也。夏曰歲，一曰稔也。商曰祀，周曰年。
閏月者，所以補小月之減日，以正歲數，故三年一閏，五年再閏。
天子諸侯后妃夫人之別名：天子之紀曰后，后之言後也。諸侯之妃曰夫人，夫之言扶也。大夫曰孺人，孺之言屬也。士曰婦人，婦之言服也。庶人曰妻，妻之言齊也。公侯有夫人、有世婦、有妻、有妾。皇后赤綬玉璽，貴人緺綟金印，緺綟色似綠。
天子后立六宮之別名：三夫人、帝嚳有四妃以象后妃四星，其一明者為正妃，三者為次妃也。九嬪、夏后氏增以三三而九，合十二人。春秋天子一取十二，夏制也。二十七世婦，殷人又增三九二十七，合三十九人。八十一御女，周人上法帝嚳正妃，又九九為八十一，增之合百二十人也。天子一取十二女，象十二月，三夫人、九嬪。諸侯一取九女，象九州，一妻、八妾。卿大夫一妻、二妾，士一妻、一妾。
王者子女封邑之差：帝之女曰公主，儀比諸侯；帝之姊妹曰長公主，儀比諸侯王；異姓婦女以恩澤封者曰君，比長公主。
天子諸侯宗廟之別名：左宗廟，東曰左，帝牲牢三月，在外牢一月，在中牢一月，在明牢一月，謂近明堂也。三月一時已足肥矣，徙之三月，示其潔也。右社稷，西曰右，宗廟、社稷皆在庫門之內、雉門之外，天子三昭三穆與太祖之廟七，七廟一壇一墠，曰考廟、、皇考廟、顯考廟、祖考廟，皆月祭之。諸侯二昭二穆與太祖之廟五。五廟一壇一墠，曰考廟、王考廟、皇考廟，皆月祭之。
大夫以下廟之別名：大夫一昭一穆與太祖之廟三，三廟一壇，考廟、王考廟、四時祭之也。士一廟，降大夫二也。上士二廟一壇，考廟、王考廟，亦四時祭之而已。自立二祀曰門曰行。下士、一廟曰考廟，王考無廟而祭之，所謂祖稱曰廟者也，亦立二祀，與上士同。府史以下未有爵命，號為庶人，及庶人皆無廟，四時祭于寢也。
周祧文武為祧，四時祭之而已。去祧為壇，去壇為墠，有禱焉，祭之；無禱乃止。去墠曰鬼，壇謂築土起堂，墠謂築土而無屋者也。
薦考妣于適寢之所，祭春薦韭卵，夏薦麥魚，秋薦黍豚，冬薦稻雁，制無常牲，取與新物相宜而已。
天子之宗社曰泰社，天子所為群姓立社也。天子之社曰王社，一曰帝社。古者有命將行師，必于此社授以政。《尚書》曰：「用命賞于祖，不用命戮于社。」
諸侯為百姓立社曰國社，諸侯之社曰侯社。
亡國之社：古者天子亦取亡國之社以分諸侯，使為社以自儆戒，屋之掩其上使不通天，柴其下使不通地，自與天地絕也，面北向陰，示滅亡也。
大夫以下成群立社曰置社，大夫不得特立社，與民族居，百姓以上則共一社，今之里社是也。天子社稷土壇方廣五丈，諸侯半之。
天子社稷皆太牢，諸侯社稷皆少牢。
天子為群姓立七祀之別名：曰司命、曰中霤、曰國行、曰國門、曰泰厲、曰戶、曰竈。
諸侯為國立五祀之別名：曰司命、曰中霤、曰國門、曰國行、曰公厲。
大夫以下自立三祀之別名：曰族厲、曰門、曰行。
五祀之別名：門秋為少陰，其氣收成，祀之于門。祀門之禮，北面設主于門左樞。戶春為少陽，其氣始出生養，祀之于戶。祀戶之禮，南面設主于門內之西行。冬為太陰，盛寒為水，祀之于行，在廟門外之西，拔壤厚二尺、廣五尺、輪四尺，北面設主于拔上。竈夏為太陽，其氣長養，祀之于竈。祀竈之禮，在廟門外之東，先帝于門奧西東，設主于竈陘也。中霤：季夏之月土氣始盛，其祀中霤，霤神在室，祀中霤，設主于牖下也。
五方正神之別名：東方之神，其帝太昊，其神句芒。南方之神，其帝神農，其神祝融。西方之神，其帝少昊，其神蓐收。北方之神，其帝顓頊，其神玄冥。中央之神，其帝黃帝，其神后土。
六神之別名：風伯神、箕星也，其象在天，能興風。雨師神、畢星也，其象在天，能興雨。明星神、一曰靈星，其象在天，舊說曰：靈星、火星也，一曰龍星。火為天田，厲山氏之子柱及后稷能殖百穀以利天下，故祠此三神以報其功也。《漢書》稱高帝五年，初置靈官祠、后土祠，位在壬地。
社神蓋共工氏之子句龍也，能平水土，帝顓頊之世舉以為土正，天下賴其功，堯祠以為社。凡樹社者，欲令萬民加肅敬也，各以其野所宜之木以名其社及其野，位在未地。稷神、蓋厲山氏之子柱也，柱能殖百穀，帝顓頊之世舉以為田正，天下賴其功。周棄亦播殖百穀，以稷五穀之長也，因以稷名其神也。社、稷二神功同，故同堂別壇，俱在未位，土地廣博，不可徧覆，故封社稷。露之者，必受霜露以達天地之氣，樹之者，尊而表之，使人望見則加畏敬也。
先農神、先農者蓋神農之神，神農作耒耜，教民耕農，至少昊之世，置九農之官如左。
春扈氏農正、趣民耕種，夏扈氏農正、趣民芸除，秋扈氏農正、趣民收斂，冬扈氏農正、趣民蓋藏，棘扈氏農正、常謂茅氏，一曰掌人百果。行扈氏農正、晝為民驅鳥，宵扈氏農正、夜為民驅獸。桑扈氏農正、趣民養蠶，老扈氏農正、趣民收麥。
疫神：帝顓頊有三子，生而亡去為鬼，其一者居江水，是為瘟鬼；其一者居若水，是為魍魎；其一者居人宮室樞隅處，善驚小兒。于是命方相氏黃金四目，蒙以熊皮，玄衣朱裳，執戈揚楯，常以歲竟十二月從百隸及童兒，而時儺以索宮中，敺疫鬼也。桃弧棘矢土鼓鼓，旦射之以赤丸，五穀播灑之以除疫殃，已而立桃人葦索，儋牙虎神荼、鬱壘以執之，儋牙虎神荼、鬱壘二神海中有度朔之山，上有桃木蟠屈三千里卑枝，東北有鬼門，萬鬼所出入也。神荼與鬱壘二神居其門，主閱領諸鬼，其惡害之鬼，執以葦索食虎，故十二月歲竟，常以先臘之夜逐除之也，乃畫荼壘并懸葦索于門戶以禦凶也。
四代稱臘之別名：夏曰嘉平，殷曰清祀，周曰大蜡，漢曰臘。
五帝臘祖之別名：青帝以未臘卯祖，赤帝以戍臘午祖，白帝以丑臘卯祖，黑帝以辰臘子祖，黃帝以辰臘未祖。
天子大蜡八神之別名：蜡之言索也，祭日索此八神而祭之也。大同小異，為位相對向，祝曰，土反其宅，水歸其壑，昆蟲毋作，豐年若上，歲取千百。
先嗇、司嗇、農、郵表畷、貓虎、坊、水庸、昆蟲。
五祀之別名：法施于民則祀，以死勤事則祀，以勞定國則祀，能禦大災則祀，能扞大患則祀。
六號之別名：神號、尊其名更為美稱，若曰皇天上帝也。鬼號、若曰皇祖伯某，祇號若曰后土地祇也。牲號、牛曰一元大武，羊曰柔毛之屬也。齊號、黍曰薌合，梁曰香萁之屬也。幣號、玉曰嘉玉，幣曰量幣之屬也。
凡祭宗廟禮牲之別名：牛曰一元大武，豕曰剛鬣，豚曰腯肥，羊曰柔毛，雞曰翰音，犬曰羹獻，雉曰疏趾，兔曰明視。
凡祭號牲物異于人者，所以尊鬼神也。脯曰尹祭，槀魚曰商祭，鮮魚曰脡祭。水曰清滌，酒曰清酌，黍曰薌合，梁曰香萁，稻曰嘉疏，鹽曰鹹鹺，玉曰嘉玉，幣曰量幣。
太祝掌六祝之辭：順祝、願豐年也，年祝、求永真也，告祝、祈福祥也，化祝、弭災兵也，瑞祝、逆時雨、寧風旱也，策祝、遠罪病也。
宗廟所歌詩之別名：《清廟》、一章八句，洛邑既成，諸侯朝見宗祀文王之所歌也。《維天之命》、一章八句，告太平于文王之所歌也。《維清》、一章五句，奏象武之所歌也。《烈文》、一章十三句，成王即政，諸侯助祭之所歌也。《天作》、一章七句，祝先王公之所歌也。《昊天有成命》、一章七句，郊祀天地之所歌也。《我將》、一章十句，祀文王于明堂之所歌也。《時邁》、一章十五句，巡守告祭柴望之所歌也。《執競》、一章十四句，祀武王之所歌也。《思文》、一章八句，祀后稷配天之所歌也。《臣工》、一章十句，諸侯助祭遣之于廟之所歌也。《噫嘻》、一章八句，春夏祈穀于上帝之所歌也。《振鷺》、一章八句，二王之後來助祭之所歌也。《豐年》、一章七句，烝嘗秋冬之所歌也。《有瞽》、一章十三句，始作樂合諸樂而奏之所歌也。《潛》、一章六句，季冬薦魚、春獻鮪之所歌也。《雍》、一章十六句，禘太祖之所歌也。《載見》、一章十四句，諸侯始見于武王廟之所歌也。《有客》、一章十三句，微子來見祖廟之所歌也。《武》、一章七句，奏大武周武所定一代之樂之所歌也。《閔予小子》、一章十一句，成王除武王之喪，將始即政，朝于廟之所歌也。《訪落》、一章十二句，成王謀政于廟之所歌也。《敬之》、一章十二句，群臣進戒嗣王之所歌也。《小毖》、一章八句，嗣王求忠臣助己之所歌也。《載芟》、一章三十一句，春耤田祈社稷之所歌也。《良耜》、一章二十三句，秋報社稷之所歌也。《絲衣》、一章九句，繹賓尸之所歌也。《酌》、一章九句，告成大武，言能酌先祖之道以養天下之所歌也。《桓》、一章九句，師祭講武類禡之所歌也。《賚》、一章六句，大封于廟、賜有德之所歌也。《般》、一章七句，巡狩祀四嶽、河海之所歌也。右詩三十一章，皆天子之禮樂也。
五等爵之別名：三公者，天子之相，相、助也，助理天下，其地方百里。侯者，候也，逆順也，其地方百里。伯者，白也，明白于德，其地方七十里。子者，滋也，奉天王之恩德，其地方五十里。男者，任也，立功業以化民，其地方五十里。
守者，秦置也。秦兼天下，置三川守，伊、河、洛也。漢改曰河南守，武帝會曰太守，世祖都河陽，改曰正。
諸侯大小之差：諸侯王、皇子封為王者稱曰諸侯王。徹侯、群臣異姓有功封者稱曰徹侯。避武帝諱改曰通侯，或曰列侯也。朝侯、諸侯有功德者，天子特命為朝侯，位次諸卿。
王者耕耤田之別名：天子三推，三公五推，卿諸侯九推。
三代學校之別名：夏曰校，殷曰序，周曰庠，天子曰辟雍，謂流水四面如璧，以節觀者，諸侯曰頖宮，頖、言半也，義亦如上。
五帝三代樂之別名：黃帝曰《雲門》，顓頊曰《六莖》，帝嚳曰《五英》，堯曰《咸池》，舜曰《大韶》，一曰《大招》，夏曰《大夏》，殷曰《大濩》，周曰《大武》。天子八佾，八八六十四人，八者，象八風，所以風化天下也。公之樂《六佾》，象六律也。侯之樂《四佾》，象四時也。
朝士卿朝之法：左九棘、孤卿大夫位也，群臣在其後。右九棘、公侯伯子男位也，群吏在其後。三槐、三公之位也，州長眾庶在其後。
四代獄之別名：唐虞曰士官，《史記》曰皋陶為理，《尚書》曰皋陶作士，夏曰均臺，周曰囹圄，漢曰獄。
四夷樂之別名：王者必作四夷之樂以定天下之歡心，祭神明和而歌之，以管樂為之聲。東方曰韎，南方曰任，西方曰侏離，北方曰禁。
《易》曰：「帝出乎震。」震者，木也，言虙犧氏始以木德王天下也。木生火，故虙犧氏歾，神農氏以火德繼之。火生土，故神農氏歾，黃帝以土德繼之。土生金，故黃帝歾，少昊氏以金德繼之。金生水，故少昊氏歾，顓頊氏以水德繼之。水生木，故顓頊氏歾，帝嚳氏以木德繼之。木生火，故帝嚳氏歾，帝堯氏以火德繼之。火生土，故帝舜氏以土德繼之。土生金，故夏禹氏以金德繼之。金生水，故殷湯氏以水德繼之。水生木，故周武以木德繼之。木生火，故高祖以火德繼之。
虙犧為太昊氏，炎帝為神農氏，黃帝為軒轅氏，少昊為金天氏，顓頊為高陽氏，帝嚳為高辛氏，帝堯為陶唐氏，帝舜為有虞氏，夏禹為夏后氏，湯為殷商氏，武王為周，高祖為漢。高帝、惠帝、呂后攝政、文帝、景帝、武帝、昭帝、宣帝、元帝、成帝、哀帝、平帝、王莽、聖公、光武、明帝、章帝、和帝、殤帝、安帝、順帝、沖帝、質帝、桓帝、靈帝，從高帝至桓帝，三百八十六年，除王莽、劉聖公，三百六十六年，從高祖乙未至今壬子歲，四百一十年，呂后、王莽不入數，高帝以甲午歲即位，以乙未為元。
帝嫡妃曰皇后，帝母曰皇太后，帝祖母曰太皇太后，其眾號皆如帝之稱。秦漢以來，少帝即位，后代而攝政，稱皇太后，詔不言制。漢興，惠帝崩，少帝弘立，太后攝政。哀帝崩，平帝幼，孝元王皇后以太皇太后攝政。和帝崩，殤帝崩，安帝幼，和憙鄧皇后攝政。孝順崩，沖帝、質帝、桓帝皆幼，順烈梁后攝政。桓帝崩，今上即位，桓思竇后攝政。后攝政則后臨前殿朝群臣，后東面，少帝西面，群臣奏事上書皆為兩通，一詣太后，一詣少帝，一世、二世、三世、四世、五世、六世、七世、八世、九世、十世、十一世、十二世、十三世、十四世、十五世、十六世。
文帝、弟雖在三，禮、兄弟不相為後，文帝即高祖子，于惠帝、兄弟也，故不為惠帝後而為弟二，宣帝弟次昭帝，史皇孫之子，于昭帝為兄，孫以係祖，不得上與父齊，故為七世。光武雖在十二，于父子之次，于成帝為兄弟，為于哀帝為諸父，于平帝為父祖，皆不可為之後。上至元帝于光武為父，故上繼元帝而為九世。故《河圖》曰赤，九世會昌，謂光武也。十世以光，謂孝明也；十一以興，謂孝章也。成雖在九，哀雖在十，平雖在十一，不稱次。
宗廟之制：古學以為人君之居，前有朝，後有寢，終則前制廟以象朝，後制寢以象寢，廟以藏主，列昭穆；寢有衣冠几杖，象生之具，總謂之宮。《月令》曰：「先薦寢廟。」《詩》云：「公侯之宮。」《頌》曰：「寢廟奕奕。」言相連也，是皆其文也。古不墓祭，至秦始皇出寢起居于墓側，漢因而不改，故今陵上稱寢殿，有起居衣冠象生之備，皆古寢之意也。居西都時，高帝以下，每帝各別立廟，月備法駕遊衣冠，又未定迭毀之禮。元帝時，丞相匡衡、御史大夫貢禹乃以經義處正，罷遊衣冠，毀先帝親盡之廟。高帝為太祖，孝文為太宗，孝武為世宗，孝宣為中宗，祖宗廟皆世世奉祠，其餘惠景以下皆毀，五年而稱殷祭，猶古之禘祫也，殷祭則及諸毀廟，非殷祭則祖宗而已。光武中興，都洛陽，乃合高祖以下至平帝為一廟，藏十一帝主于其中，元帝于光武為禰，故雖非宗而不毀也。後嗣遵承，遂常奉祀光武舉天下以再受命復漢祚，更起廟稱世祖。孝明臨崩遺詔遵儉毋起寢廟，藏主于世祖廟。孝章不敢違，是後遵承藏主于世祖廟，皆如孝明之禮，而園陵皆自起寢廟。孝明曰顯宗，孝章曰肅宗，是後踵前。孝和曰穆宗，孝安曰恭宗，孝順曰敬宗，孝桓曰威宗，唯殤、沖、質三少帝，皆以未踰年而崩，不列于宗廟。四時就陵上祭寢而已。今洛陽諸陵，皆以晦望、二十四氣伏、社臘及四時日上飯。大官送用，園令食監典省其親陵所宮人，隨鼓漏，理被枕，具盥水，陳嚴具。天子以正月五日畢供後上原陵，以次周徧，公卿百官皆從，四姓小侯諸侯家婦，凡與先帝先后有瓜葛者，及諸侯王、大夫郡國計吏、匈奴朝者西國侍子皆會，尚書官屬，陛西除下先帝神座，後大夫計吏皆當軒下，占其郡穀價，四方災異，欲皆使先帝魂神具聞之，遂于親陵各賜計吏而遣之。正月上丁祠南郊，禮畢，次北郊明堂，高祖廟、世祖廟謂之五供。五供畢，以次上陵也。四時宗廟用牲十八太牢，皆有副倅。西廟五主：高帝、文帝、武帝、宣帝、元帝也。高帝為高祖，文帝為太宗，武帝為世宗，宣帝為中宗，其廟皆不毀。孝元功薄當毀，光武復天下，屬弟于元帝為子，以元帝為禰廟，故列于祖宗，後嗣因承，遂不毀也。
東廟七主：光武、明帝、章帝、和帝、安帝、順帝、桓帝也。光武為世祖，明帝為顯宗，章帝為肅宗，和帝為穆宗，安帝為恭宗，順帝為敬宗，桓帝為威宗，廟皆不毀。少帝未踰年而崩，皆不入廟，以陵寢為廟者三：殤帝康陵、沖帝懷陵、質帝靜陵是也。追號為后者三：章帝宋貴人曰敬隱后，葬北陵，安帝祖母也。清河孝德皇后、安帝母也。章帝梁貴人曰恭懷后，葬西陵，和帝母也。安帝張貴人曰恭敏后，葬北陵，順帝母也。
兩廟十二主、三少帝、三后，故用十八太牢也。
漢家不言禘祫，五年而再殷祭，則西廟惠帝、景、昭皆別祠，成、哀、平三帝以非光武所後，藏主長安，故高廟四時祠于東廟，京兆尹侍祠衣冠車服，如太常祠行陵廟之禮，順帝母故云姓李，或姓張。高祖得天下，而父在，上尊號曰太上皇，不言帝，非天子也。孝宣繼孝昭帝，其父曰史皇孫，祖父曰衛太子，太子以罪廢，及皇孫皆死。宣帝但起園陵長承奉守，不敢加尊號于祖父也。光武繼孝元，亦不敢加尊號于父祖也。世祖父南頓君曰皇考，祖鉅鹿都尉曰皇祖，曾祖鬱林太守曰皇曾祖。高祖舂陵節侯曰皇高祖，起陵廟，置章陵以奉祠之而已。至殤帝崩，無子弟，安帝以和帝兄子從清河王子即尊號，依高帝尊父為太上皇之義，追號父清河王曰孝德皇。順帝崩，沖帝無子弟，立樂安王子，是為質帝。帝偪于順烈梁后父大將軍梁冀未得尊其父而崩。桓帝以蠡吾侯子即尊位，追尊父蠡吾先侯曰孝崇皇，母匡太夫人曰孝崇后，祖父河間孝王曰孝穆皇，祖母妃曰孝穆后。桓帝崩，無子，今上即位，追尊父解犢侯曰孝仁皇，母董夫人曰孝仁后，祖父河間敬王曰孝元皇，祖母夏妃曰孝元后。
天子大社，以五色土為壇，皇子封為王者，受天子之社土以所封之方色，東方受青，南方受赤，他如其方色，苴以白茅授之，各以其所封方之色。歸國以立社，故謂之受茅土。漢興以皇子封為王者得茅土，其地功臣及鄉亭他姓公侯，各以其戶數租入為限，不受茅土，亦不立社也。
漢制：皇子封為王者，其實古諸侯也。周末諸侯或稱王，而漢天子自以皇帝為稱，故以王號加之，總名諸侯王子弟。封為侯者，謂之諸侯。群臣異姓有功封者，謂之徹侯。後避武帝諱改曰通侯。法律家皆曰列侯。功德優盛朝廷所異者，賜位特進，位在三公下。其次朝侯，位次九卿下，皆平冕文衣，侍祠郊廟，稱侍祠侯。其次下士，但侍祠無朝位。次小國侯，以肺腑宿衛親公主子孫奉墳墓，在京者亦隨時見會，謂之猥朝侯也。
巡狩校獵還，公卿以下陳洛陽都亭前街上，乘輿到，公卿下拜，天子下車。公卿親識顏色，然後還宮。古語曰：「在車則下。」惟此時施行。
正月朝賀，三公奉璧上殿，向御座北面，太常贊曰：「皇帝為君興，三公伏，皇帝坐，乃進璧。」古語曰：「御坐則起。」此之謂也。舊儀三公以下月朝，後省，常以六月朔、十月朔旦朝，後又以盛暑省六月朝，故今獨以為正月、十月朔朝也。冬至陽氣始，起，麋鹿解角，故寢兵鼓，身欲寧，志欲靜，不聽事，送迎五日，臘者，歲終大祭，縱吏民宴飲，非迎氣，故但送不迎。正月歲首，亦如臘儀。冬至陽氣起，君道長，故賀。夏至陰氣起，君道衰，故不賀。鼓以動眾，鐘以止眾。夜漏盡，鼓鳴則起。晝漏盡，鐘鳴則息也。
天子出，車駕次弟謂之鹵簿：有大駕、有小駕、有法駕。大駕、則公卿奉引大將軍參乘太僕御，屬車八十一乘，備千乘萬騎。在長安時，出祠天于甘泉備之，百官有其儀注，名曰甘泉鹵簿。中興以來希用之。先帝時，時備大駕上原陵，他不常用，唯遭大喪，乃施之法駕。公卿不在鹵簿中，唯河南尹執金吾洛陽令奉引侍中參乘奉車郎御屬車三十六乘，北郊明堂，則省諸副車。小駕、祠宗廟用之，每出，太僕奉駕上鹵簿于尚書，侍中、中常侍、侍御史、主者郎令史皆執注以督整諸軍車騎。春秋上陵令又省于小駕，直事尚書一人從令以下皆先行。
法駕、上所乘曰金根車，駕六馬，有五色，安車五色，立車各一，皆駕四馬，是為五時副車。俗人名之曰五帝車，非也。又有戎立車以征伐，三蓋車名耕根車，一名芝車，親耕耤田乘之。又有蹋豬車，慢輪有畫，田獵乘之，綠車名曰皇孫車，天子孫乘之，以從。
凡乘輿車皆羽蓋金華瓜，黃屋左纛，金鍐方釳，繁纓重轂副牽。
黃屋者，蓋以黃為裏也。
左纛者，以氂牛尾為之，大如斗。在最後左騑馬騣上。金鍐者，馬冠也。高廣各四寸，如玉華形，在馬騣前。方釳者，鐵廣數寸，在騣後，有三孔，插翟尾其中，繁纓在馬膺前，如索裙者是也。
重轂者，轂外復有一轂，施舝其外，乃復設牽施銅，金鍐形如緹，亞飛軨以緹油，廣八寸，長注地，左畫蒼龍，右白虎，繫軸頭，今二千石亦然，但無畫耳。
前驅有九斿雲罕闟戟皮軒鑾旗，車皆大夫載鑾旗者，編羽毛引繫橦旁，俗人名之曰雞翹車，非也。後有金鉦黃鉞黃門鼓車。古者諸侯貳車九乘，秦滅九國兼其車服，故大駕屬車八十一乘也。尚書御史乘之，最後一車懸豹尾，以前皆皮軒虎皮為之也。
永安七年，建金根、耕根諸御車，皆一轅，或四馬，或六馬。金根箱輪皆以金鎛正黃，兩臂前後刻金，以作龍虎鳥龜形，上但以青縑為蓋，羽毛無後戶。
冕冠：周曰爵弁，殷曰冔，夏曰收，皆以三十升漆布為殼，廣八寸，長尺二寸，加爵冕其上，周黑而赤，如爵頭之色，前小後大，殷黑而微白，前大後小，夏純黑而赤，前小後大，皆有收以持笄。《詩》曰：「常服黼冔，禮朱干玉，戚冕而舞《大武》。」《周書》曰：「王與大夫盡弁，古皆以布，中古以絲。」孔子曰：「麻冕、禮也。今也純儉。」漢雲翹冠，樂祠天地五郊，舞者服之，冕冠垂旒，周禮、天子冕前後垂延朱綠藻有十二旒。公侯大夫各有差別。漢興至孝明帝永平二年，詔有司采《尚書·皋陶篇》及《周官》《禮記》定而制焉，皆廣七寸，長尺二寸，前圓後方，朱綠裏而玄上，前垂四寸，後垂三寸，繫白玉珠于其端，是為十二旒，組纓如其綬之色。三公及諸侯之祠者，朱綠九旒青玉珠。卿大夫七旒黑玉珠，皆有前無後，組纓各視其綬之色，旁垂黈纊當耳，郊天地、祠宗廟、祀明堂則冠之，衣黼衣，佩玉佩，履絇履。孔子曰：「服周之冕。」鄙人不識，謂之平天冠。
天子冠通天冠，諸侯王冠遠遊冠，公侯冠進賢冠，公王三梁，卿大夫、尚書、二千石博士冠兩梁，千石、六百石以下至小吏冠一梁。天子、公卿、特進朝侯祀天地明堂皆冠平冕。
天子十二旒，三公九，諸侯卿七，其纓與組各如其綬之色，衣玄上纁下，日月星辰，山龍華蟲，祠宗廟則長冠袀玄。其武官太尉以下及侍中常侍皆冠惠文冠，侍中常侍加貂蟬，御史冠法冠，謁者冠高山冠。其鄉射行禮，公卿冠委貌，衣玄端，執事者皮弁服，宮門僕射冠卻非，大樂郊社祝舞者冠建華，其狀如婦人縷簏，迎氣五郊舞者所冠，亦為冕，車駕出後有巧士冠，似高山冠而小。
幘者，古之卑賤執事不冠者之所服也。孝武帝幸館陶公主家，召見董偃，偃傅青褠綠幘，主贊曰：主家庖人臣偃昧死再拜謁，上為之起，乃賜衣冠，引上殿。董仲舒、武帝時人，其上兩書曰：執事者皆赤幘，知皆不冠者之所服也。元帝額有壯髮，不欲使人見，始進幘服之，群臣皆隨焉，然尚無巾。如今半幘而已。王莽無髮，乃施巾，故語曰：「王莽禿，幘施屋，冠進賢者宜長耳，冠惠文者宜短耳，各隨所宜。」
通天冠、天子常服，漢服受之秦，禮無文。遠遊冠、諸侯王所服，展筩無山，《禮》無文。高山冠、齊冠也，一曰側注，高九寸，鐵為卷梁，不展筩無山，秦制：行人使官所冠。今謁者服之，《禮》無文。太傅胡公說曰：「高山冠、蓋齊王冠也。秦滅齊，以其君冠賜謁者。」
進賢冠、文官服之，前高七寸，後三寸，長八寸。公侯三梁，卿大夫、尚書、博士兩梁，千石、六百石以下一梁。漢制：《禮》無文。
法冠、楚冠也。一曰柱後惠文冠，高五寸，以纚裹鐵柱卷。秦制執法服之。今御史廷尉監平服之，謂之獬豸冠。獬豸、獸名，蓋一角。今冠兩角，以獬豸為名，非也。太傅胡公說曰：「《左氏傳》有南冠而縶者。」《國語》曰：「南冠、以如夏姬。」是知南冠蓋楚之冠，秦滅楚，以其君冠賜御史。武冠或曰繁冠，今謂之大冠，武官服之。侍中、中常侍加黃金，坿貂蟬鼠尾飾之。太傅胡公說曰：「趙武靈王效胡服，始施貂蟬之飾，秦滅趙，以其君冠賜侍中。齊冠或曰長冠，竹裹以纚，高七寸，廣三寸，形如板。」
高祖冠、以竹皮為之，謂之劉氏冠。楚制：《禮》無文。鄙人不識，謂之鵲尾冠。
建華冠、以鐵為柱卷貫，大珠九枚，今以銅為珠，形制似縷簏。《記》曰：「知天文者服之。」《左傳》曰：「鄭子臧好聚鷸冠。」前圖以為此制是也。天地五郊、明堂月令舞者服之。
方山冠、以五采縠為之，漢祀宗廟大享，《八佾》樂五行舞人服之。衣冠各從其行之色，如其方色而舞焉。
術士冠、前圓，吳制邐迤四重，趙武靈王好服之，今者不用，其說未聞。
巧士冠、高五寸，要後相通埽除，從官服之，《禮》無文。
卻非冠、宮門僕射者服之，《禮》無文。
樊噲冠，漢將軍樊噲造次所冠，以入項籍營，廣七寸，前出四寸，司馬殿門大護衛士服之。
卻敵冠、前高四寸，通長四寸，後高三寸，監門衛士服之，《禮》無文。
珠冕、爵冔收、通天冠、進賢冠、長冠、緇布冠、委貌冠、皮弁、惠文冠，古者天子冠所加者，其次在漢禮。
帝謚：違拂不成曰隱，靖民則法曰黃，翼善傳聖曰堯，仁聖盛明曰舜，殘人多壘曰桀，殘義損善曰紂，慈惠愛親曰孝，愛民好與曰惠，聖善同文曰宣，聲聞宣遠曰昭，克定禍亂曰武，聰明睿智曰獻，溫柔聖善曰懿，布德執義曰穆，仁義說民曰元，安仁立政曰神，布綱治紀曰平，亂而不損曰靈，保民耆艾曰明，辟土有德曰襄，貞心大度曰匡，大慮慈民曰定，知過能改曰恭，不生其國曰聲，一德不懈曰簡，夙興夜寐曰敬，清白自守曰貞，柔德好眾曰靖，安樂治民曰康，小心畏忌曰僖，中身早折曰悼，慈仁和民曰順，好勇致力曰莊，恭人短折曰哀，在國逢難曰愍，名實過爽曰繆，壅遏不通曰幽，暴虐無親曰厲，致志大圖曰景，辟土兼國曰桓，經緯天地曰文，執義揚善曰懷，短折不成曰殤，去禮遠眾曰煬，怠政外交曰攜，治典不敷曰祈。
*獨斷
漢天子正號曰「皇帝」，自稱曰「朕」，臣民稱之曰「陛下」，其言曰「制詔」，史官記事曰「上」。車馬、衣服、器械百物曰「乘輿」，所在曰「行在所」，所居曰「禁中」，後曰「省中」。印曰「璽」，所至曰「幸」，所進曰「御」。其命令一曰「策書」，二曰「制書」，三曰「詔書」，四曰「戒書」。
皇帝、皇、王后、帝皆君也。上古天子庖犧氏、神農氏稱皇。堯、舜稱帝。夏、殷、周稱王。秦承周末為漢驅除，自以德兼三皇，功包五帝，故并以為號。漢高祖受命，功德宜之，因而不改也。
王者至尊，四號之別名。
王，畿內之所稱，王有天下，故稱王。
天王，諸夏之所稱，天下之所歸往，故稱天王。
天子，夷狄之所稱，父天，母地，故稱天子。
天家，百官小吏之所稱，天子無外，以天下為家，故稱天家。
天子，正號之別名。
皇帝，至尊之稱。皇者，煌也，盛德煌煌，無所不照。帝者，諦也。能行天道，事天審諦，故稱皇帝。
朕，我也。古者尊卑共之，貴賤不嫌，則可同號之義也。堯曰朕，在位七十載。皋陶與帝舜言曰「朕言惠可底行」。屈原曰「朕皇考」，此其義也。至秦，天子獨以為稱，漢因而不改也。
陛下者，陛階也，所由升堂也。天子必有近臣，執兵陳于陛側以戒不虞。謂之陛下者，群臣與天子言，不敢指斥天子，故呼在陛下者而告之。因卑達尊之意也。上書亦如之。及群臣士庶相與言曰殿下、閤下、、、執事之屬皆此類也。
上者，尊位所在也。太史令司馬遷記事，當言帝則依違但言上，不敢渫瀆言尊號，尊王之義也。
乘輿出于律。律曰「敢盜乘輿、服御物。」謂天子所服食者也。天子至尊，不敢渫瀆言之，故託之于乘輿。乘、猶載也，輿、猶車也。天子以天下為家，不以京師宮室為常處，則當乘車輿以行天下，故群臣託乘輿以言之。或謂之車駕。
天子自謂曰行在所，猶言今雖在京師、行所至耳。巡狩天下，所奏事處皆為宮。在京師曰奏長安宮，在泰山則曰奏奉高宮。唯當時所在，或曰朝廷，亦依違尊者所都，連舉朝廷以言之也。親近侍從官稱曰大家；百官小吏，稱曰天家。
禁中者，門戶有禁，非侍御者不得入，故曰禁中。孝元皇后父大司馬陽平侯名禁，當時避之，故曰省中。今宜改，後遂無言之者。
璽者，印也，印者，信也。天子璽以玉螭虎紐。古者尊卑共之。《月令》曰：「固封璽。」《春秋左氏傳》曰：「魯襄公在楚，季武子使公冶問，璽書追而與之。」此諸侯大夫印稱璽者也。衛宏曰：「秦以前，民皆以金玉為印，龍虎紐、唯其所好，然則秦以來天子獨以印稱璽，又獨以玉，群臣莫敢用也。」
幸者，宜幸也，世俗謂幸為僥倖。車駕所至，臣民被其德澤以僥倖，故曰幸也。先帝故事，所至見長吏三老官屬，親臨軒，作樂，賜食皁帛越巾刀珮帶，民爵有級數，或賜田租之半，是故謂之幸，皆非其所當得而得之。王仲任曰：「君子無幸而有不幸，小人有幸而無不幸。」《春秋傳》曰：「民之多幸，國之不幸也。」言民之得所不當得，故謂之幸。然則人主必慎所幸也。御者，進也，凡衣服加于身、飲食入于口、妃妾接于寢，皆曰御。親愛者皆曰幸。
策書，策者，簡也。《禮》曰：「不滿百丈，不書于策。」其制長二尺，短者半之，其次一長一短，兩編下坿篆書，起年月日，稱皇帝曰，以命諸侯王三公，其諸侯王三公之薨于位者，亦以策書誄謚其行而賜之，如諸侯之策。三公以罪免，亦賜策文，體如上策，而隸書以尺，一木兩行，唯此為異者也。
制書、帝者制度之命也，其文曰制詔。三公赦令、贖令之屬是也。刺史太守相劾奏申下上遷書文亦如之，其徵為九卿，若遷京師，近臣則言官具言姓名，其免若得罪無姓。凡制書有印使符下，遠近皆璽封，尚書令印重封，唯赦令、贖令召三公詣朝堂受制書，司徒印封露布下州郡。
詔書者，詔誥也，有三品。其文曰：告某官，官如故事，是為詔書。群臣有所奏請，尚書令奏之，下有制曰：天子荅之曰「可」。若下某官云云亦曰昭書。群臣有所奏請，無尚書令奏制字，則荅曰「已奏」，如書本官下所當至，亦曰詔。
戒書、戒敕刺史太守及三邊營官，被敕文曰有詔敕某官，是為戒敕也。世皆名此為策書，失之遠矣。
凡群臣上書于天子者有四名：一曰章，二曰奏，三曰表，四曰駮議。
章者，需頭，稱稽首上書謝恩、陳事詣闕通者也。
奏者，亦需頭，其京師官但言稽首，下言稽首以聞，其中有所請若罪法劾案公府，送御史臺；公卿校尉，送謁者臺也。
表者，不需頭，上言臣某言，下言臣某誠惶誠恐，頓首頓首，死罪死罪。左方下坿曰某官臣某甲上，文多用編兩行，文少以五行，詣尚書通者也。公卿校尉諸將不言姓，大夫以下有同姓官別者言姓，章曰報聞，公卿使謁者將大夫以下至吏民尚書左丞奏聞報可，表文報已奏如書。凡章表皆啟封，其言密事，得皁囊盛。其有疑事，公卿百官會議，若臺閣有所正處而獨執異意者曰駮議。駮議曰某官某甲議以為如是，下言臣愚戇議異，其非駮議，不言議異，其合于上意者，文報曰某官某甲議可。
漢承秦法，群臣上書皆言昧死言，王莽盜位，慕古法，去昧死，曰稽首。光武因而不改，朝臣曰稽首頓首，非朝臣曰稽首再拜，公卿、侍中、尚書衣帛而朝曰朝臣，諸營校尉將大夫以下亦為朝臣。
王者臨撫之別名。天子曰兆民，諸侯曰萬民，百乘之家曰百姓。
天子所都曰京師，京、水也，地下之眾者莫過于水，地上之眾者莫過于人，京、大，師、眾也，故曰京師也。
京師、天子之畿內千里，象日月，日月躔次千里。
天子命令之別名，一曰命，二曰令，三曰政。
天子父事天，母事地，兄事日，姊事月，常以春分朝日于東門之外，示有所尊，訓人民事君之道也。秋夕朝月于西門之外，別陰陽之義也。
天子父事三老者，適成于天地人也。兄事五更者，訓于五品也。更者，長也，更相代至五也。能以善道改更己也。又三老，老謂久也、舊也、壽也，皆取首妻男女完具者，古者天子親袒割牲，執醬而饋，三公設几，九卿正履，使者安車輭輪送迎而至其家，天子獨拜于屏，其明旦三老詣闕謝，以其禮過厚故也。又五更或為叟，叟、老稱，與三老同義也。
三代建正之別名：夏以十三月為正，十寸為尺。律中大蔟，言萬物始蔟而生，故以為正也。
殷以十二月為正，九寸為尺，律中大呂，言陰氣大勝，助黃鍾宣氣而萬物生，故以為正也。
周以十一月為正，八寸為尺，律中黃鍾，言陽氣踵黃泉而出，故以為正也。
三代年歲之別名：唐虞曰載，載、歲也，言一歲莫不覆載，故曰載也。夏曰歲，一曰稔也。商曰祀，周曰年。
閏月者，所以補小月之減日，以正歲數，故三年一閏，五年再閏。
天子諸侯后妃夫人之別名：天子之紀曰后，后之言後也。諸侯之妃曰夫人，夫之言扶也。大夫曰孺人，孺之言屬也。士曰婦人，婦之言服也。庶人曰妻，妻之言齊也。公侯有夫人、有世婦、有妻、有妾。皇后赤綬玉璽，貴人緺綟金印，緺綟色似綠。
天子后立六宮之別名：三夫人、帝嚳有四妃以象后妃四星，其一明者為正妃，三者為次妃也。九嬪、夏后氏增以三三而九，合十二人。春秋天子一取十二，夏制也。二十七世婦，殷人又增三九二十七，合三十九人。八十一御女，周人上法帝嚳正妃，又九九為八十一，增之合百二十人也。天子一取十二女，象十二月，三夫人、九嬪。諸侯一取九女，象九州，一妻、八妾。卿大夫一妻、二妾，士一妻、一妾。
王者子女封邑之差：帝之女曰公主，儀比諸侯；帝之姊妹曰長公主，儀比諸侯王；異姓婦女以恩澤封者曰君，比長公主。
天子諸侯宗廟之別名：左宗廟，東曰左，帝牲牢三月，在外牢一月，在中牢一月，在明牢一月，謂近明堂也。三月一時已足肥矣，徙之三月，示其潔也。右社稷，西曰右，宗廟、社稷皆在庫門之內、雉門之外，天子三昭三穆與太祖之廟七，七廟一壇一墠，曰考廟、、皇考廟、顯考廟、祖考廟，皆月祭之。諸侯二昭二穆與太祖之廟五。五廟一壇一墠，曰考廟、王考廟、皇考廟，皆月祭之。
大夫以下廟之別名：大夫一昭一穆與太祖之廟三，三廟一壇，考廟、王考廟、四時祭之也。士一廟，降大夫二也。上士二廟一壇，考廟、王考廟，亦四時祭之而已。自立二祀曰門曰行。下士、一廟曰考廟，王考無廟而祭之，所謂祖稱曰廟者也，亦立二祀，與上士同。府史以下未有爵命，號為庶人，及庶人皆無廟，四時祭于寢也。
周祧文武為祧，四時祭之而已。去祧為壇，去壇為墠，有禱焉，祭之；無禱乃止。去墠曰鬼，壇謂築土起堂，墠謂築土而無屋者也。
薦考妣于適寢之所，祭春薦韭卵，夏薦麥魚，秋薦黍豚，冬薦稻雁，制無常牲，取與新物相宜而已。
天子之宗社曰泰社，天子所為群姓立社也。天子之社曰王社，一曰帝社。古者有命將行師，必于此社授以政。《尚書》曰：「用命賞于祖，不用命戮于社。」
諸侯為百姓立社曰國社，諸侯之社曰侯社。
亡國之社：古者天子亦取亡國之社以分諸侯，使為社以自儆戒，屋之掩其上使不通天，柴其下使不通地，自與天地絕也，面北向陰，示滅亡也。
大夫以下成群立社曰置社，大夫不得特立社，與民族居，百姓以上則共一社，今之里社是也。天子社稷土壇方廣五丈，諸侯半之。
天子社稷皆太牢，諸侯社稷皆少牢。
天子為群姓立七祀之別名：曰司命、曰中霤、曰國行、曰國門、曰泰厲、曰戶、曰竈。
諸侯為國立五祀之別名：曰司命、曰中霤、曰國門、曰國行、曰公厲。
大夫以下自立三祀之別名：曰族厲、曰門、曰行。
五祀之別名：門秋為少陰，其氣收成，祀之于門。祀門之禮，北面設主于門左樞。戶春為少陽，其氣始出生養，祀之于戶。祀戶之禮，南面設主于門內之西行。冬為太陰，盛寒為水，祀之于行，在廟門外之西，拔壤厚二尺、廣五尺、輪四尺，北面設主于拔上。竈夏為太陽，其氣長養，祀之于竈。祀竈之禮，在廟門外之東，先帝于門奧西東，設主于竈陘也。中霤：季夏之月土氣始盛，其祀中霤，霤神在室，祀中霤，設主于牖下也。
五方正神之別名：東方之神，其帝太昊，其神句芒。南方之神，其帝神農，其神祝融。西方之神，其帝少昊，其神蓐收。北方之神，其帝顓頊，其神玄冥。中央之神，其帝黃帝，其神后土。
六神之別名：風伯神、箕星也，其象在天，能興風。雨師神、畢星也，其象在天，能興雨。明星神、一曰靈星，其象在天，舊說曰：靈星、火星也，一曰龍星。火為天田，厲山氏之子柱及后稷能殖百穀以利天下，故祠此三神以報其功也。《漢書》稱高帝五年，初置靈官祠、后土祠，位在壬地。
社神蓋共工氏之子句龍也，能平水土，帝顓頊之世舉以為土正，天下賴其功，堯祠以為社。凡樹社者，欲令萬民加肅敬也，各以其野所宜之木以名其社及其野，位在未地。稷神、蓋厲山氏之子柱也，柱能殖百穀，帝顓頊之世舉以為田正，天下賴其功。周棄亦播殖百穀，以稷五穀之長也，因以稷名其神也。社、稷二神功同，故同堂別壇，俱在未位，土地廣博，不可徧覆，故封社稷。露之者，必受霜露以達天地之氣，樹之者，尊而表之，使人望見則加畏敬也。
先農神、先農者蓋神農之神，神農作耒耜，教民耕農，至少昊之世，置九農之官如左。
春扈氏農正、趣民耕種，夏扈氏農正、趣民芸除，秋扈氏農正、趣民收斂，冬扈氏農正、趣民蓋藏，棘扈氏農正、常謂茅氏，一曰掌人百果。行扈氏農正、晝為民驅鳥，宵扈氏農正、夜為民驅獸。桑扈氏農正、趣民養蠶，老扈氏農正、趣民收麥。
疫神：帝顓頊有三子，生而亡去為鬼，其一者居江水，是為瘟鬼；其一者居若水，是為魍魎；其一者居人宮室樞隅處，善驚小兒。于是命方相氏黃金四目，蒙以熊皮，玄衣朱裳，執戈揚楯，常以歲竟十二月從百隸及童兒，而時儺以索宮中，敺疫鬼也。桃弧棘矢土鼓鼓，旦射之以赤丸，五穀播灑之以除疫殃，已而立桃人葦索，儋牙虎神荼、鬱壘以執之，儋牙虎神荼、鬱壘二神海中有度朔之山，上有桃木蟠屈三千里卑枝，東北有鬼門，萬鬼所出入也。神荼與鬱壘二神居其門，主閱領諸鬼，其惡害之鬼，執以葦索食虎，故十二月歲竟，常以先臘之夜逐除之也，乃畫荼壘并懸葦索于門戶以禦凶也。
四代稱臘之別名：夏曰嘉平，殷曰清祀，周曰大蜡，漢曰臘。
五帝臘祖之別名：青帝以未臘卯祖，赤帝以戍臘午祖，白帝以丑臘卯祖，黑帝以辰臘子祖，黃帝以辰臘未祖。
天子大蜡八神之別名：蜡之言索也，祭日索此八神而祭之也。大同小異，為位相對向，祝曰，土反其宅，水歸其壑，昆蟲毋作，豐年若上，歲取千百。
先嗇、司嗇、農、郵表畷、貓虎、坊、水庸、昆蟲。
五祀之別名：法施于民則祀，以死勤事則祀，以勞定國則祀，能禦大災則祀，能扞大患則祀。
六號之別名：神號、尊其名更為美稱，若曰皇天上帝也。鬼號、若曰皇祖伯某，祇號若曰后土地祇也。牲號、牛曰一元大武，羊曰柔毛之屬也。齊號、黍曰薌合，梁曰香萁之屬也。幣號、玉曰嘉玉，幣曰量幣之屬也。
凡祭宗廟禮牲之別名：牛曰一元大武，豕曰剛鬣，豚曰腯肥，羊曰柔毛，雞曰翰音，犬曰羹獻，雉曰疏趾，兔曰明視。
凡祭號牲物異于人者，所以尊鬼神也。脯曰尹祭，槀魚曰商祭，鮮魚曰脡祭。水曰清滌，酒曰清酌，黍曰薌合，梁曰香萁，稻曰嘉疏，鹽曰鹹鹺，玉曰嘉玉，幣曰量幣。
太祝掌六祝之辭：順祝、願豐年也，年祝、求永真也，告祝、祈福祥也，化祝、弭災兵也，瑞祝、逆時雨、寧風旱也，策祝、遠罪病也。
宗廟所歌詩之別名：《清廟》、一章八句，洛邑既成，諸侯朝見宗祀文王之所歌也。《維天之命》、一章八句，告太平于文王之所歌也。《維清》、一章五句，奏象武之所歌也。《烈文》、一章十三句，成王即政，諸侯助祭之所歌也。《天作》、一章七句，祝先王公之所歌也。《昊天有成命》、一章七句，郊祀天地之所歌也。《我將》、一章十句，祀文王于明堂之所歌也。《時邁》、一章十五句，巡守告祭柴望之所歌也。《執競》、一章十四句，祀武王之所歌也。《思文》、一章八句，祀后稷配天之所歌也。《臣工》、一章十句，諸侯助祭遣之于廟之所歌也。《噫嘻》、一章八句，春夏祈穀于上帝之所歌也。《振鷺》、一章八句，二王之後來助祭之所歌也。《豐年》、一章七句，烝嘗秋冬之所歌也。《有瞽》、一章十三句，始作樂合諸樂而奏之所歌也。《潛》、一章六句，季冬薦魚、春獻鮪之所歌也。《雍》、一章十六句，禘太祖之所歌也。《載見》、一章十四句，諸侯始見于武王廟之所歌也。《有客》、一章十三句，微子來見祖廟之所歌也。《武》、一章七句，奏大武周武所定一代之樂之所歌也。《閔予小子》、一章十一句，成王除武王之喪，將始即政，朝于廟之所歌也。《訪落》、一章十二句，成王謀政于廟之所歌也。《敬之》、一章十二句，群臣進戒嗣王之所歌也。《小毖》、一章八句，嗣王求忠臣助己之所歌也。《載芟》、一章三十一句，春耤田祈社稷之所歌也。《良耜》、一章二十三句，秋報社稷之所歌也。《絲衣》、一章九句，繹賓尸之所歌也。《酌》、一章九句，告成大武，言能酌先祖之道以養天下之所歌也。《桓》、一章九句，師祭講武類禡之所歌也。《賚》、一章六句，大封于廟、賜有德之所歌也。《般》、一章七句，巡狩祀四嶽、河海之所歌也。右詩三十一章，皆天子之禮樂也。
五等爵之別名：三公者，天子之相，相、助也，助理天下，其地方百里。侯者，候也，逆順也，其地方百里。伯者，白也，明白于德，其地方七十里。子者，滋也，奉天王之恩德，其地方五十里。男者，任也，立功業以化民，其地方五十里。
守者，秦置也。秦兼天下，置三川守，伊、河、洛也。漢改曰河南守，武帝會曰太守，世祖都河陽，改曰正。
諸侯大小之差：諸侯王、皇子封為王者稱曰諸侯王。徹侯、群臣異姓有功封者稱曰徹侯。避武帝諱改曰通侯，或曰列侯也。朝侯、諸侯有功德者，天子特命為朝侯，位次諸卿。
王者耕耤田之別名：天子三推，三公五推，卿諸侯九推。
三代學校之別名：夏曰校，殷曰序，周曰庠，天子曰辟雍，謂流水四面如璧，以節觀者，諸侯曰頖宮，頖、言半也，義亦如上。
五帝三代樂之別名：黃帝曰《雲門》，顓頊曰《六莖》，帝嚳曰《五英》，堯曰《咸池》，舜曰《大韶》，一曰《大招》，夏曰《大夏》，殷曰《大濩》，周曰《大武》。天子八佾，八八六十四人，八者，象八風，所以風化天下也。公之樂《六佾》，象六律也。侯之樂《四佾》，象四時也。
朝士卿朝之法：左九棘、孤卿大夫位也，群臣在其後。右九棘、公侯伯子男位也，群吏在其後。三槐、三公之位也，州長眾庶在其後。
四代獄之別名：唐虞曰士官，《史記》曰皋陶為理，《尚書》曰皋陶作士，夏曰均臺，周曰囹圄，漢曰獄。
四夷樂之別名：王者必作四夷之樂以定天下之歡心，祭神明和而歌之，以管樂為之聲。東方曰韎，南方曰任，西方曰侏離，北方曰禁。
《易》曰：「帝出乎震。」震者，木也，言虙犧氏始以木德王天下也。木生火，故虙犧氏歾，神農氏以火德繼之。火生土，故神農氏歾，黃帝以土德繼之。土生金，故黃帝歾，少昊氏以金德繼之。金生水，故少昊氏歾，顓頊氏以水德繼之。水生木，故顓頊氏歾，帝嚳氏以木德繼之。木生火，故帝嚳氏歾，帝堯氏以火德繼之。火生土，故帝舜氏以土德繼之。土生金，故夏禹氏以金德繼之。金生水，故殷湯氏以水德繼之。水生木，故周武以木德繼之。木生火，故高祖以火德繼之。
虙犧為太昊氏，炎帝為神農氏，黃帝為軒轅氏，少昊為金天氏，顓頊為高陽氏，帝嚳為高辛氏，帝堯為陶唐氏，帝舜為有虞氏，夏禹為夏后氏，湯為殷商氏，武王為周，高祖為漢。高帝、惠帝、呂后攝政、文帝、景帝、武帝、昭帝、宣帝、元帝、成帝、哀帝、平帝、王莽、聖公、光武、明帝、章帝、和帝、殤帝、安帝、順帝、沖帝、質帝、桓帝、靈帝，從高帝至桓帝，三百八十六年，除王莽、劉聖公，三百六十六年，從高祖乙未至今壬子歲，四百一十年，呂后、王莽不入數，高帝以甲午歲即位，以乙未為元。
帝嫡妃曰皇后，帝母曰皇太后，帝祖母曰太皇太后，其眾號皆如帝之稱。秦漢以來，少帝即位，后代而攝政，稱皇太后，詔不言制。漢興，惠帝崩，少帝弘立，太后攝政。哀帝崩，平帝幼，孝元王皇后以太皇太后攝政。和帝崩，殤帝崩，安帝幼，和憙鄧皇后攝政。孝順崩，沖帝、質帝、桓帝皆幼，順烈梁后攝政。桓帝崩，今上即位，桓思竇后攝政。后攝政則后臨前殿朝群臣，后東面，少帝西面，群臣奏事上書皆為兩通，一詣太后，一詣少帝，一世、二世、三世、四世、五世、六世、七世、八世、九世、十世、十一世、十二世、十三世、十四世、十五世、十六世。
文帝、弟雖在三，禮、兄弟不相為後，文帝即高祖子，于惠帝、兄弟也，故不為惠帝後而為弟二，宣帝弟次昭帝，史皇孫之子，于昭帝為兄，孫以係祖，不得上與父齊，故為七世。光武雖在十二，于父子之次，于成帝為兄弟，為于哀帝為諸父，于平帝為父祖，皆不可為之後。上至元帝于光武為父，故上繼元帝而為九世。故《河圖》曰赤，九世會昌，謂光武也。十世以光，謂孝明也；十一以興，謂孝章也。成雖在九，哀雖在十，平雖在十一，不稱次。
宗廟之制：古學以為人君之居，前有朝，後有寢，終則前制廟以象朝，後制寢以象寢，廟以藏主，列昭穆；寢有衣冠几杖，象生之具，總謂之宮。《月令》曰：「先薦寢廟。」《詩》云：「公侯之宮。」《頌》曰：「寢廟奕奕。」言相連也，是皆其文也。古不墓祭，至秦始皇出寢起居于墓側，漢因而不改，故今陵上稱寢殿，有起居衣冠象生之備，皆古寢之意也。居西都時，高帝以下，每帝各別立廟，月備法駕遊衣冠，又未定迭毀之禮。元帝時，丞相匡衡、御史大夫貢禹乃以經義處正，罷遊衣冠，毀先帝親盡之廟。高帝為太祖，孝文為太宗，孝武為世宗，孝宣為中宗，祖宗廟皆世世奉祠，其餘惠景以下皆毀，五年而稱殷祭，猶古之禘祫也，殷祭則及諸毀廟，非殷祭則祖宗而已。光武中興，都洛陽，乃合高祖以下至平帝為一廟，藏十一帝主于其中，元帝于光武為禰，故雖非宗而不毀也。後嗣遵承，遂常奉祀光武舉天下以再受命復漢祚，更起廟稱世祖。孝明臨崩遺詔遵儉毋起寢廟，藏主于世祖廟。孝章不敢違，是後遵承藏主于世祖廟，皆如孝明之禮，而園陵皆自起寢廟。孝明曰顯宗，孝章曰肅宗，是後踵前。孝和曰穆宗，孝安曰恭宗，孝順曰敬宗，孝桓曰威宗，唯殤、沖、質三少帝，皆以未踰年而崩，不列于宗廟。四時就陵上祭寢而已。今洛陽諸陵，皆以晦望、二十四氣伏、社臘及四時日上飯。大官送用，園令食監典省其親陵所宮人，隨鼓漏，理被枕，具盥水，陳嚴具。天子以正月五日畢供後上原陵，以次周徧，公卿百官皆從，四姓小侯諸侯家婦，凡與先帝先后有瓜葛者，及諸侯王、大夫郡國計吏、匈奴朝者西國侍子皆會，尚書官屬，陛西除下先帝神座，後大夫計吏皆當軒下，占其郡穀價，四方災異，欲皆使先帝魂神具聞之，遂于親陵各賜計吏而遣之。正月上丁祠南郊，禮畢，次北郊明堂，高祖廟、世祖廟謂之五供。五供畢，以次上陵也。四時宗廟用牲十八太牢，皆有副倅。西廟五主：高帝、文帝、武帝、宣帝、元帝也。高帝為高祖，文帝為太宗，武帝為世宗，宣帝為中宗，其廟皆不毀。孝元功薄當毀，光武復天下，屬弟于元帝為子，以元帝為禰廟，故列于祖宗，後嗣因承，遂不毀也。
東廟七主：光武、明帝、章帝、和帝、安帝、順帝、桓帝也。光武為世祖，明帝為顯宗，章帝為肅宗，和帝為穆宗，安帝為恭宗，順帝為敬宗，桓帝為威宗，廟皆不毀。少帝未踰年而崩，皆不入廟，以陵寢為廟者三：殤帝康陵、沖帝懷陵、質帝靜陵是也。追號為后者三：章帝宋貴人曰敬隱后，葬北陵，安帝祖母也。清河孝德皇后、安帝母也。章帝梁貴人曰恭懷后，葬西陵，和帝母也。安帝張貴人曰恭敏后，葬北陵，順帝母也。
兩廟十二主、三少帝、三后，故用十八太牢也。
漢家不言禘祫，五年而再殷祭，則西廟惠帝、景、昭皆別祠，成、哀、平三帝以非光武所後，藏主長安，故高廟四時祠于東廟，京兆尹侍祠衣冠車服，如太常祠行陵廟之禮，順帝母故云姓李，或姓張。高祖得天下，而父在，上尊號曰太上皇，不言帝，非天子也。孝宣繼孝昭帝，其父曰史皇孫，祖父曰衛太子，太子以罪廢，及皇孫皆死。宣帝但起園陵長承奉守，不敢加尊號于祖父也。光武繼孝元，亦不敢加尊號于父祖也。世祖父南頓君曰皇考，祖鉅鹿都尉曰皇祖，曾祖鬱林太守曰皇曾祖。高祖舂陵節侯曰皇高祖，起陵廟，置章陵以奉祠之而已。至殤帝崩，無子弟，安帝以和帝兄子從清河王子即尊號，依高帝尊父為太上皇之義，追號父清河王曰孝德皇。順帝崩，沖帝無子弟，立樂安王子，是為質帝。帝偪于順烈梁后父大將軍梁冀未得尊其父而崩。桓帝以蠡吾侯子即尊位，追尊父蠡吾先侯曰孝崇皇，母匡太夫人曰孝崇后，祖父河間孝王曰孝穆皇，祖母妃曰孝穆后。桓帝崩，無子，今上即位，追尊父解犢侯曰孝仁皇，母董夫人曰孝仁后，祖父河間敬王曰孝元皇，祖母夏妃曰孝元后。
天子大社，以五色土為壇，皇子封為王者，受天子之社土以所封之方色，東方受青，南方受赤，他如其方色，苴以白茅授之，各以其所封方之色。歸國以立社，故謂之受茅土。漢興以皇子封為王者得茅土，其地功臣及鄉亭他姓公侯，各以其戶數租入為限，不受茅土，亦不立社也。
漢制：皇子封為王者，其實古諸侯也。周末諸侯或稱王，而漢天子自以皇帝為稱，故以王號加之，總名諸侯王子弟。封為侯者，謂之諸侯。群臣異姓有功封者，謂之徹侯。後避武帝諱改曰通侯。法律家皆曰列侯。功德優盛朝廷所異者，賜位特進，位在三公下。其次朝侯，位次九卿下，皆平冕文衣，侍祠郊廟，稱侍祠侯。其次下士，但侍祠無朝位。次小國侯，以肺腑宿衛親公主子孫奉墳墓，在京者亦隨時見會，謂之猥朝侯也。
巡狩校獵還，公卿以下陳洛陽都亭前街上，乘輿到，公卿下拜，天子下車。公卿親識顏色，然後還宮。古語曰：「在車則下。」惟此時施行。
正月朝賀，三公奉璧上殿，向御座北面，太常贊曰：「皇帝為君興，三公伏，皇帝坐，乃進璧。」古語曰：「御坐則起。」此之謂也。舊儀三公以下月朝，後省，常以六月朔、十月朔旦朝，後又以盛暑省六月朝，故今獨以為正月、十月朔朝也。冬至陽氣始，起，麋鹿解角，故寢兵鼓，身欲寧，志欲靜，不聽事，送迎五日，臘者，歲終大祭，縱吏民宴飲，非迎氣，故但送不迎。正月歲首，亦如臘儀。冬至陽氣起，君道長，故賀。夏至陰氣起，君道衰，故不賀。鼓以動眾，鐘以止眾。夜漏盡，鼓鳴則起。晝漏盡，鐘鳴則息也。
天子出，車駕次弟謂之鹵簿：有大駕、有小駕、有法駕。大駕、則公卿奉引大將軍參乘太僕御，屬車八十一乘，備千乘萬騎。在長安時，出祠天于甘泉備之，百官有其儀注，名曰甘泉鹵簿。中興以來希用之。先帝時，時備大駕上原陵，他不常用，唯遭大喪，乃施之法駕。公卿不在鹵簿中，唯河南尹執金吾洛陽令奉引侍中參乘奉車郎御屬車三十六乘，北郊明堂，則省諸副車。小駕、祠宗廟用之，每出，太僕奉駕上鹵簿于尚書，侍中、中常侍、侍御史、主者郎令史皆執注以督整諸軍車騎。春秋上陵令又省于小駕，直事尚書一人從令以下皆先行。
法駕、上所乘曰金根車，駕六馬，有五色，安車五色，立車各一，皆駕四馬，是為五時副車。俗人名之曰五帝車，非也。又有戎立車以征伐，三蓋車名耕根車，一名芝車，親耕耤田乘之。又有蹋豬車，慢輪有畫，田獵乘之，綠車名曰皇孫車，天子孫乘之，以從。
凡乘輿車皆羽蓋金華瓜，黃屋左纛，金鍐方釳，繁纓重轂副牽。
黃屋者，蓋以黃為裏也。
左纛者，以氂牛尾為之，大如斗。在最後左騑馬騣上。金鍐者，馬冠也。高廣各四寸，如玉華形，在馬騣前。方釳者，鐵廣數寸，在騣後，有三孔，插翟尾其中，繁纓在馬膺前，如索裙者是也。
重轂者，轂外復有一轂，施舝其外，乃復設牽施銅，金鍐形如緹，亞飛軨以緹油，廣八寸，長注地，左畫蒼龍，右白虎，繫軸頭，今二千石亦然，但無畫耳。
前驅有九斿雲罕闟戟皮軒鑾旗，車皆大夫載鑾旗者，編羽毛引繫橦旁，俗人名之曰雞翹車，非也。後有金鉦黃鉞黃門鼓車。古者諸侯貳車九乘，秦滅九國兼其車服，故大駕屬車八十一乘也。尚書御史乘之，最後一車懸豹尾，以前皆皮軒虎皮為之也。
永安七年，建金根、耕根諸御車，皆一轅，或四馬，或六馬。金根箱輪皆以金鎛正黃，兩臂前後刻金，以作龍虎鳥龜形，上但以青縑為蓋，羽毛無後戶。
冕冠：周曰爵弁，殷曰冔，夏曰收，皆以三十升漆布為殼，廣八寸，長尺二寸，加爵冕其上，周黑而赤，如爵頭之色，前小後大，殷黑而微白，前大後小，夏純黑而赤，前小後大，皆有收以持笄。《詩》曰：「常服黼冔，禮朱干玉，戚冕而舞《大武》。」《周書》曰：「王與大夫盡弁，古皆以布，中古以絲。」孔子曰：「麻冕、禮也。今也純儉。」漢雲翹冠，樂祠天地五郊，舞者服之，冕冠垂旒，周禮、天子冕前後垂延朱綠藻有十二旒。公侯大夫各有差別。漢興至孝明帝永平二年，詔有司采《尚書·皋陶篇》及《周官》《禮記》定而制焉，皆廣七寸，長尺二寸，前圓後方，朱綠裏而玄上，前垂四寸，後垂三寸，繫白玉珠于其端，是為十二旒，組纓如其綬之色。三公及諸侯之祠者，朱綠九旒青玉珠。卿大夫七旒黑玉珠，皆有前無後，組纓各視其綬之色，旁垂黈纊當耳，郊天地、祠宗廟、祀明堂則冠之，衣黼衣，佩玉佩，履絇履。孔子曰：「服周之冕。」鄙人不識，謂之平天冠。
天子冠通天冠，諸侯王冠遠遊冠，公侯冠進賢冠，公王三梁，卿大夫、尚書、二千石博士冠兩梁，千石、六百石以下至小吏冠一梁。天子、公卿、特進朝侯祀天地明堂皆冠平冕。
天子十二旒，三公九，諸侯卿七，其纓與組各如其綬之色，衣玄上纁下，日月星辰，山龍華蟲，祠宗廟則長冠袀玄。其武官太尉以下及侍中常侍皆冠惠文冠，侍中常侍加貂蟬，御史冠法冠，謁者冠高山冠。其鄉射行禮，公卿冠委貌，衣玄端，執事者皮弁服，宮門僕射冠卻非，大樂郊社祝舞者冠建華，其狀如婦人縷簏，迎氣五郊舞者所冠，亦為冕，車駕出後有巧士冠，似高山冠而小。
幘者，古之卑賤執事不冠者之所服也。孝武帝幸館陶公主家，召見董偃，偃傅青褠綠幘，主贊曰：主家庖人臣偃昧死再拜謁，上為之起，乃賜衣冠，引上殿。董仲舒、武帝時人，其上兩書曰：執事者皆赤幘，知皆不冠者之所服也。元帝額有壯髮，不欲使人見，始進幘服之，群臣皆隨焉，然尚無巾。如今半幘而已。王莽無髮，乃施巾，故語曰：「王莽禿，幘施屋，冠進賢者宜長耳，冠惠文者宜短耳，各隨所宜。」
通天冠、天子常服，漢服受之秦，禮無文。遠遊冠、諸侯王所服，展筩無山，《禮》無文。高山冠、齊冠也，一曰側注，高九寸，鐵為卷梁，不展筩無山，秦制：行人使官所冠。今謁者服之，《禮》無文。太傅胡公說曰：「高山冠、蓋齊王冠也。秦滅齊，以其君冠賜謁者。」
進賢冠、文官服之，前高七寸，後三寸，長八寸。公侯三梁，卿大夫、尚書、博士兩梁，千石、六百石以下一梁。漢制：《禮》無文。
法冠、楚冠也。一曰柱後惠文冠，高五寸，以纚裹鐵柱卷。秦制執法服之。今御史廷尉監平服之，謂之獬豸冠。獬豸、獸名，蓋一角。今冠兩角，以獬豸為名，非也。太傅胡公說曰：「《左氏傳》有南冠而縶者。」《國語》曰：「南冠、以如夏姬。」是知南冠蓋楚之冠，秦滅楚，以其君冠賜御史。武冠或曰繁冠，今謂之大冠，武官服之。侍中、中常侍加黃金，坿貂蟬鼠尾飾之。太傅胡公說曰：「趙武靈王效胡服，始施貂蟬之飾，秦滅趙，以其君冠賜侍中。齊冠或曰長冠，竹裹以纚，高七寸，廣三寸，形如板。」
高祖冠、以竹皮為之，謂之劉氏冠。楚制：《禮》無文。鄙人不識，謂之鵲尾冠。
建華冠、以鐵為柱卷貫，大珠九枚，今以銅為珠，形制似縷簏。《記》曰：「知天文者服之。」《左傳》曰：「鄭子臧好聚鷸冠。」前圖以為此制是也。天地五郊、明堂月令舞者服之。
方山冠、以五采縠為之，漢祀宗廟大享，《八佾》樂五行舞人服之。衣冠各從其行之色，如其方色而舞焉。
術士冠、前圓，吳制邐迤四重，趙武靈王好服之，今者不用，其說未聞。
巧士冠、高五寸，要後相通埽除，從官服之，《禮》無文。
卻非冠、宮門僕射者服之，《禮》無文。
樊噲冠，漢將軍樊噲造次所冠，以入項籍營，廣七寸，前出四寸，司馬殿門大護衛士服之。
卻敵冠、前高四寸，通長四寸，後高三寸，監門衛士服之，《禮》無文。
珠冕、爵冔收、通天冠、進賢冠、長冠、緇布冠、委貌冠、皮弁、惠文冠，古者天子冠所加者，其次在漢禮。
帝謚：違拂不成曰隱，靖民則法曰黃，翼善傳聖曰堯，仁聖盛明曰舜，殘人多壘曰桀，殘義損善曰紂，慈惠愛親曰孝，愛民好與曰惠，聖善同文曰宣，聲聞宣遠曰昭，克定禍亂曰武，聰明睿智曰獻，溫柔聖善曰懿，布德執義曰穆，仁義說民曰元，安仁立政曰神，布綱治紀曰平，亂而不損曰靈，保民耆艾曰明，辟土有德曰襄，貞心大度曰匡，大慮慈民曰定，知過能改曰恭，不生其國曰聲，一德不懈曰簡，夙興夜寐曰敬，清白自守曰貞，柔德好眾曰靖，安樂治民曰康，小心畏忌曰僖，中身早折曰悼，慈仁和民曰順，好勇致力曰莊，恭人短折曰哀，在國逢難曰愍，名實過爽曰繆，壅遏不通曰幽，暴虐無親曰厲，致志大圖曰景，辟土兼國曰桓，經緯天地曰文，執義揚善曰懷，短折不成曰殤，去禮遠眾曰煬，怠政外交曰攜，治典不敷曰祈。
