八年，春，王正月，師次于郎，以俟陳人，蔡人。
甲午，治兵。
夏，師及齊師圍郕，郕降于齊師。
秋，師還。
冬，十有一月，癸未，齊無知弒其君諸兒。
八年，春，治兵于廟，禮也，夏，師及齊師圍郕，郕降于齊師，仲慶父請伐齊師。公曰，不可，我實不德，齊師何罪？罪我之由，夏書曰，皋陶邁種德，德乃降，姑務脩德以待時乎。秋，師還，君子是以善魯莊公。
齊侯使連稱，管至父，戍葵丘，瓜時而往。曰，及瓜而代，期戍，公問不至。請代，弗許，故謀作亂，僖公之母弟曰，夷仲年，生公孫無知，有寵於僖公衣服禮秩如適，襄公絀之，二人因之以作亂，連稱有從妹在公宮，無寵，使間公，曰，捷，吾以女為夫人。
冬，十二月，齊侯游于姑棼，遂田于貝丘，見大豕，從者曰，公子彭生也，公怒曰，彭生敢見，射之，豕人立而啼，公懼，隊于車，傷足，喪屨，反，誅屨於徒人費，弗得，鞭之見血，走出，遇賊于門，劫而束之，費曰，我奚御哉，袒而示之背，信之，費請先入，伏公而出鬥，死于門中，石之紛如死于階下，遂入，殺孟陽于床，曰，非君也，不類，見公之足于戶下，遂弒之，而立無知，初，襄公立無常，鮑叔牙曰，君使民慢，亂將作矣，奉公子小白出奔莒，亂作，管夷吾，召忽奉公子糾來奔，初，公孫無知虐于雍廩。
