勾踐十五年，謀伐吳。謂大夫種曰：「孤用夫子之策，免於天虐之誅，還歸於國。吾誠已說於國人，國人喜悅。而子昔日云有天氣即來陳之，今豈有應乎？」
種曰：「吳之所以彊者，為有子胥。今伍子胥忠諫而死，是天氣前見，亡國之證也。願君悉心盡意，以說國人。」
越王曰：「聽孤說國人之辭：寡人不知其力之不足以大國報讎，以暴露百姓之骨於中原。此則寡人之罪也。寡人誠更其術。於是乃葬死問傷，弔有憂，賀有喜，送往迎來，除民所害，然後卑事夫差，往宦士三百人於吳。吳封孤數百里之地，因約吳國父兄昆弟而誓之曰：寡人聞古之賢君，四方之民歸之若水。寡人不能為政，將率二三子夫婦以為藩輔。令壯者無娶老妻，老者無娶壯婦。女子十七未嫁，其父母有罪；丈夫二十不娶，其父母有罪。將免者以告於孤，令醫守之。生男二，貺之以壺酒、一犬，生女二，賜以壺酒、一豚。生子三人，孤以乳母；生子二人，孤與一養。長子死，三年釋吾政，季子死，三月釋吾政，必哭泣葬埋之，如吾子也。令孤子、寡婦、疾疹、貧病者納官，其子欲仕，量其居，好其衣，飽其食而簡銳之。凡四方之士來者，必朝而禮之。載飯與羹以游國中，國中僮子戲而遇孤，孤餔而啜之施以愛，問其名。非孤飯不食，非夫人事不衣。七年不收國，民家有三年之畜。男即歌樂，女即會笑。今國之父兄日請於孤曰：『昔夫差辱吾君王於諸侯，長為天下所恥。今越國富饒，君王節儉，請可報恥。』孤辭之曰：昔者我辱也，非二三子之罪也。如寡人者，何敢勞吾國之人，以塞吾之宿讎。父兄又復請曰：『誠四封之內，盡吾君子，子報父仇，臣復君隙，豈敢有不盡力者乎？臣請復戰，以除君王之宿讎。』孤悅而許之。」
大夫種曰：「臣觀吳王得志於齊晉，謂當遂涉吾地，以兵臨境。今疲師休卒，一年而不試，以忘於我，我不可以怠。臣當卜之於天，吳民既疲於軍，困於戰鬥，市無赤米之積，國廩空虛，其民必有移徙之心，寒就蒲贏於東海之濱。夫占，兆人事，又見於卜筮。王若起師以可會之，利犯吳之邊鄙，未可往也。吳王雖無伐我之心，亦雖動之以怒？不如詮其間，以知其意。」
越王曰：「孤不欲有征伐之心，國人請戰者三年矣，吾不得不從民人之欲。今聞大夫種諫難。」
越父兄又諫曰：「吳可伐，勝則滅其國，不勝則困其兵。吳國有成，王與之盟。功名聞於諸侯。」
王曰：「善。」於是乃大會群臣而令之曰：「有敢諫伐吳者，罪不赦。」
蠡種相謂曰：「吾諫已不合矣，然猶聽君王之令。」
越王會軍列士，而大誡眾而誓之曰：「寡人聞古之賢君，不患其眾不足，而患其志行之少恥也。今夫差衣水犀甲者十有三萬人，不患其志行之少恥也，而患其眾之不足。今寡人將助天威，吾不欲匹夫之小勇也，吾欲士卒進則思賞，退則避刑。」於是越民父勉其子，兄勸其弟，曰：「吳可伐也。」
越王復召范蠡謂曰：「吳已殺子胥，道諛者眾。吾國之民，又勸孤伐吳。其可伐乎？」范蠡曰：「未可，須明年之春，然後可耳。」王曰：「何也？」范蠡曰：「臣觀吳王北會諸侯於黃池，精兵從王，國中空虛，老弱在後，太子留守。兵始出境未遠，聞越掩其空虛，兵還不難也。不如來春。」
其夏六月丙子，勾踐復問，范蠡曰：「可伐矣。」乃發習流二千人，俊士四萬，君子六千，諸御千人。以乙酉與吳戰，丙戌遂虜殺太子，丁亥入吳，焚姑胥臺。吳告急於夫差，夫差方會諸侯於黃池，恐天下聞之，即密不令洩。已盟黃池，乃使人請成於越。勾踐自度未能滅，乃與吳平。
