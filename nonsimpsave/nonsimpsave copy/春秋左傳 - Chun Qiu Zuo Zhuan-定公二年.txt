二年，春，王正月。
夏，五月，壬辰，雉門及兩觀災。
秋，楚人伐吳。
冬，十月，新作雉門及兩觀。
二年，夏，四月，辛酉，鞏氏之群子弟賊簡公。
桐叛楚，吳子使舒鳩氏誘楚人曰，以師臨我，我伐桐，為我使之無忌。
秋，楚囊瓦伐吳師于豫章，吳人見舟于豫章，而潛師于巢，冬，十月，吳軍楚師于豫章，敗之，遂圍巢，克之，獲楚公子繁。
邾莊公與夷射姑飲酒，私出，閽乞肉焉，奪之杖以敲之。
