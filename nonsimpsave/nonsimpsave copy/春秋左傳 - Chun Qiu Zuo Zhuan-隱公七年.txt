七年，春，王三月，叔姬歸于紀。
滕侯卒。
夏，城中丘。
齊侯使其弟年來聘。
秋，公伐邾。
冬，天王使凡伯來聘，戎伐凡伯于楚丘，以歸。
七年，春，滕侯卒，不書名，未同盟也，凡諸侯同盟，於是稱名，故薨則赴以名，告終，嗣也，以繼好息民，謂之禮經。
夏，城中丘，書不時也。
齊侯使夷仲年來聘，結艾之盟也。
秋，宋及鄭平，七月，庚申，盟于宿，公伐邾，為宋討也。
初，戎朝于周，發幣于公卿，凡伯弗賓，冬，王使凡伯來聘，還，戎伐之于楚丘，以歸。
陳及鄭平，十二月，陳五父如鄭蒞盟，壬申，及鄭伯盟，歃如忘，洩伯曰，五父必不免，不賴盟矣，鄭良佐如陳蒞盟，辛巳，及陳侯盟，亦知陳之將亂也。
鄭公子忽在王所，故陳侯請妻之，鄭伯許之，乃成昏。
