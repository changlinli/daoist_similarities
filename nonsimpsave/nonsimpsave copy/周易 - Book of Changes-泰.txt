泰，小往大來，吉亨。則是天地交，而萬物通也；上下交，而其志同也。內陽而外陰，內健而外順，內君子而外小人，君子道長，小人道消也。
天地交泰，后以財成天地之道，輔相天地之宜，以左右民。
拔茅征吉，志在外也。
包荒，得尚于中行，以光大也。
无往不復，天地際也。
翩翩不富，皆失實也。不戒以孚，中心願也。
以祉元吉，中以行愿也。
城復于隍，其命亂也。
