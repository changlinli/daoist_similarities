    十有四年，春，正月，公會鄭伯于曹。
    無冰。
    夏，五。
    鄭伯使其弟語來盟。
    秋，八月，壬申，御廩災，乙亥，嘗。
    冬，十有二月，丁巳，齊侯祿父卒。
    宋人以齊人，蔡人，衛人，陳人，伐鄭。 
    十四年，春，會于曹，曹人致餼，禮也。
    夏，鄭子人來尋盟，且脩曹之會。
    秋，八月，壬申，御廩災，乙亥，嘗，書不害也。
    冬，宋人以諸侯伐鄭，報宋之戰也，焚渠門，入及大逵，伐東郊，取牛首，以大宮之椽，歸為盧門之椽。
  
