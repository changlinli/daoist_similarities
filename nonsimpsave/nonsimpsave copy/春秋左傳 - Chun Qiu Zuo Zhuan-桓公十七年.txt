十有七年，春，正月丙辰，公會齊侯、紀侯盟于黃。
二月，丙午，公會邾儀父，盟于趡。
夏五月，丙午，及齊師戰于奚。
六月，丁丑，蔡侯封人卒。
秋八月，蔡季自陳歸于蔡。
癸巳，葬蔡桓侯。
及宋人、衛人伐邾。
冬十月朔，日有食之。
十七年，春，盟于黃，平齊紀，且謀衛故也。
及邾儀父盟于趡，尋蔑之盟也。
夏，及齊師戰于奚，疆事也，於是齊人侵魯疆，疆吏來告，公曰，疆場之事，慎守其一，而備其不虞，姑盡所備焉，事至而戰，又何謁焉。
蔡桓侯卒，蔡人召蔡季于陳。
秋，蔡季自陳歸于蔡，蔡人嘉之也。
伐邾，宋志也。
冬，十月朔，日有食之，不書，日官失之也，天子有日官，諸侯有日御，日官居卿以底日，禮也，日御不失日，以授百官于朝。
初，鄭伯將以高渠彌為卿，昭公惡之，固諫不聽，昭公立，懼其殺己也，辛卯，弒昭公而立公子亹，君子謂昭公知所惡矣，公子達曰，高伯其為戮乎，復惡已甚矣。
