十二年，冬，楚平王卒。伍子胥謂白公勝曰：「平王卒，吾志不悉矣！然楚國有，吾何憂矣？」白公默然不對。伍子胥坐泣於室。
十二年，夫差復北伐齊。越王聞之，率眾以朝於吳，而以重寶厚獻太宰嚭。嚭喜，受越之賂，愛信越殊甚，日夜為言於吳王，王信用嚭之計。伍胥大懼，曰：「是棄吾也。」乃進諫曰：「越在，心腹之病。不前除其疾，今信浮辭偽詐而貪齊，破齊譬由磐石之田，無立其苗也。願王釋齊而前越，不然悔之無及。」吳王不聽，使子胥使於齊，通期戰之會。子胥謂其子曰：「我數諫王，王不我用，今見吳之亡矣。汝與吾俱亡，亡無為也。」乃屬其子於齊鮑氏而還。
太宰嚭既與子胥有隙，因讒之曰：「子胥為強暴力諫，願王少厚焉，」王曰：「寡人知之。」未興師，會魯使子貢聘於吳。
