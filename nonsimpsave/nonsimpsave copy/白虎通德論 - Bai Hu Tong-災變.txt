天所以有災變何？所以譴告人君，覺悟其行，欲令悔過修德，深思慮也。《授神契》曰：「行有玷缺，氣逆于天，情感變出，以戒人也。」
災異者，何謂也？《春秋潛潭巴》曰：「災之言傷也，隨事而誅；異之言怪也，先發感動之也。」何以言災有哭也？《春秋》曰：「新宮火，三日哭。」《傳》曰：「必三日哭何？禮也。」災三日哭，所以然者，宗廟先禮所處，鬼神無形體，曰今忽得天火，得無為災所中乎？故哭也。變者何謂也？變者，非常也。《耀嘉》曰：「禹將受位，天意大變，迅風靡木，雷雨晝冥。」服秉者何謂也？衣服乍大乍小，言語非常。故《尚書大傳》曰：「時則有服秉也。」孽者何謂也？曰：介蟲生為非常。《尚書大傳》曰：「時則介蟲之孽，時則有龜孽。」堯遭洪水，湯遭大旱，示有譴告乎？堯遭洪水，湯遭大旱，命運時然。所以或災變或異何？各隨其行，因其事也。
霜之為言亡也，陽以散雲。雹之為言合也，陰氣專精，積合為雹。
日食者必殺之何？陰侵陽也。鼓用牲於社。社者眾陰之主，以朱絲縈之，鳴鼓攻之，以陽責陰也。故《春秋傳》曰：「日食鼓用牲于社。」所以必用牲者，社，地別神也，尊之，故不敢虛責也。日食，大水則鼓於用牲於社，大旱則雲祭未雨，非苟虛也，助陽責下，求陰之道也。月食救之者，陰失明也，故角尾交日。月食救之者，謂夫人擊鏡，傅人擊杖，庶人之妻楔搔。太平之時，時雨時霽，下以恆陽而以時陽，天地之氣宣也。
天所以有災變何？所以譴告人君，覺悟其行，欲令悔過修德，深思慮也。《授神契》曰：「行有玷缺，氣逆于天，情感變出，以戒人也。」
災異者，何謂也？《春秋潛潭巴》曰：「災之言傷也，隨事而誅；異之言怪也，先發感動之也。」何以言災有哭也？《春秋》曰：「新宮火，三日哭。」《傳》曰：「必三日哭何？禮也。」災三日哭，所以然者，宗廟先禮所處，鬼神無形體，曰今忽得天火，得無為災所中乎？故哭也。變者何謂也？變者，非常也。《耀嘉》曰：「禹將受位，天意大變，迅風靡木，雷雨晝冥。」服秉者何謂也？衣服乍大乍小，言語非常。故《尚書大傳》曰：「時則有服秉也。」孽者何謂也？曰：介蟲生為非常。《尚書大傳》曰：「時則介蟲之孽，時則有龜孽。」堯遭洪水，湯遭大旱，示有譴告乎？堯遭洪水，湯遭大旱，命運時然。所以或災變或異何？各隨其行，因其事也。
霜之為言亡也，陽以散雲。雹之為言合也，陰氣專精，積合為雹。
日食者必殺之何？陰侵陽也。鼓用牲於社。社者眾陰之主，以朱絲縈之，鳴鼓攻之，以陽責陰也。故《春秋傳》曰：「日食鼓用牲于社。」所以必用牲者，社，地別神也，尊之，故不敢虛責也。日食，大水則鼓於用牲於社，大旱則雲祭未雨，非苟虛也，助陽責下，求陰之道也。月食救之者，陰失明也，故角尾交日。月食救之者，謂夫人擊鏡，傅人擊杖，庶人之妻楔搔。太平之時，時雨時霽，下以恆陽而以時陽，天地之氣宣也。
