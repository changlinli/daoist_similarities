悲哉於嗟兮，心內切磋。款冬而生兮，凋彼葉柯。瓦礫進寶兮，捐棄隨和。鉛刀厲御兮，頓棄太阿。驥垂兩耳兮，中阪蹉跎。蹇驢服駕兮，無用日多。修潔處幽兮，貴寵沙劘。鳳皇不翔兮，鶉鴳飛揚。乘虹驂蜺兮，載雲變化。鷦䳟景開路兮，後屬青蛇。步驟桂林兮，超驤捲阿。丘陵翔舞兮，谿谷悲歌。神章靈篇兮，赴曲相和。余私娛茲兮，孰哉復加加。還顧世俗兮，壞敗罔羅。捲佩將逝兮，涕流滂沱。
亂曰：皇門開兮照下土，株穢除兮蘭芷睹。四佞放兮後得禹，聖舜攝兮昭堯緒，孰能若兮願為輔？
