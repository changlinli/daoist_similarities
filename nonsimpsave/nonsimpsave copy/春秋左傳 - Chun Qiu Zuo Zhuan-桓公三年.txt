三年，春，正月，公會齊侯于嬴。
夏，齊侯，衛侯，胥命于蒲。
六月，公會杞侯于郕。
秋，七月，壬辰朔，日有食之，既。
公子翬如齊逆女，九月，齊侯送姜氏于讙，公會齊侯于讙，夫人姜氏至自齊。
冬，齊侯使其弟年來聘。
有年。
三年，春，曲沃武公伐翼，次于陘庭，韓萬御戎，梁弘為右，逐翼侯于汾隰，驂絓而止，夜獲之，及欒共叔。
會于嬴，成昏于齊也。
夏，齊侯，衛侯，胥命于蒲，不盟也。
公會杞侯于郕，杞求成也。
秋，公子翬如齊逆女，脩先君之好，故曰公子，齊侯送姜氏，非禮也，凡公女嫁于敵國，姊妹則上卿送之，以禮於先君，公子則下卿送之，於大國，雖公子，亦上卿送之，於天子，則諸卿皆行，公不自送，於小國，則上大夫送之。
冬，齊仲年來聘，致夫人也。
芮伯萬之母芮姜，惡芮伯之多寵人也，故逐之，出居于魏。
