元年春，王正月，公即位。
二月辛酉，葬我君宣公。無冰。終時無冰則志，此未終時而言無冰何也？終無冰矣，加之寒之辭也。
三月，作丘甲。作，為也。丘為甲也。丘甲，國之事也。丘作甲，非正也。丘作甲之為非正何也？古者立國家，百官具，農工皆有職以事上。古者有四民，有士民，有商民，有農民，有工民。夫甲，非人人之所能為也。丘作甲，非正也。
夏，臧孫許及晉侯盟於赤棘。
秋，王師敗績於貿戎。不言戰，莫之敢敵也。為尊者諱敵不諱敗，為親者諱敗不諱敵，尊尊親親之義也。然則孰敗之？晉也。
冬，十月。季孫行父禿，晉郤克眇，衛孫良夫跛，曹公子手僂，同時而聘於齊。齊使禿者御禿者，使眇者御眇者，使跛者御跛者，使僂者御僂者。蕭同侄子處台上而笑之。聞於客。客不說而去，相與立胥閭而語，移日不解。齊人有知之者，曰：「齊之患，必自此始矣！」
元年春，王正月，公即位。
二月辛酉，葬我君宣公。無冰。終時無冰則志，此未終時而言無冰何也？終無冰矣，加之寒之辭也。
三月，作丘甲。作，為也。丘為甲也。丘甲，國之事也。丘作甲，非正也。丘作甲之為非正何也？古者立國家，百官具，農工皆有職以事上。古者有四民，有士民，有商民，有農民，有工民。夫甲，非人人之所能為也。丘作甲，非正也。
夏，臧孫許及晉侯盟於赤棘。
秋，王師敗績於貿戎。不言戰，莫之敢敵也。為尊者諱敵不諱敗，為親者諱敗不諱敵，尊尊親親之義也。然則孰敗之？晉也。
冬，十月。季孫行父禿，晉郤克眇，衛孫良夫跛，曹公子手僂，同時而聘於齊。齊使禿者御禿者，使眇者御眇者，使跛者御跛者，使僂者御僂者。蕭同侄子處台上而笑之。聞於客。客不說而去，相與立胥閭而語，移日不解。齊人有知之者，曰：「齊之患，必自此始矣！」
