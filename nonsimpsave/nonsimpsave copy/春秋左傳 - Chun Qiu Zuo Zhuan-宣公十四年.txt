十有四年，春，衛殺其大夫孔達，夏，五月，壬申，曹伯壽卒。
晉侯伐鄭。
秋，九月，楚子圍宋。
葬曹文公。
冬，公孫歸父會齊侯于穀。
十四年，春，孔達縊而死，衛人以說于晉，而免，遂告于諸侯曰，寡君有不令之臣達，構我敝邑于大國，既伏其罪矣，敢告，衛人以為成勞，復室其子，使復其位。
夏，晉侯伐鄭，為邲故也，告於諸侯，蒐焉而還，中行桓子之謀也，曰，示之以整，使謀而來，鄭人懼，使子張代子良于楚，鄭伯如楚，謀晉故也，鄭以子良為有禮，故召之。
楚子使申舟聘于齊，曰，無假道于宋，亦使公子馮聘于晉，不假道于鄭，申舟以孟諸之役惡宋，曰，鄭昭，宋聾，晉使不害，我則必死，王曰，殺女，我伐之。見犀而行。及宋，宋人止之，華元曰，過我而不假道，鄙我也，鄙我，亡也，殺其使者，必伐我，伐我，亦亡也，亡一也，乃殺之，楚子聞之，投袂而起，屨及於窒皇，劍及於寢門之外，車及於蒲胥之市，秋，九月，楚子圍宋。
冬，公孫歸父會齊侯于穀，見晏桓子，與之言魯樂，桓子告高宣子，曰，子家其亡乎，懷於魯矣，懷必貪，貪必謀人，謀人，人亦謀己，一國謀之，何以不亡。
孟獻子言於公曰，臣聞小國之免於大國也，聘而獻物，於是有庭實旅百，朝而獻功，於是有容貌，采章，嘉淑，而有加貨，謀其不免也，誅而薦賄，則無及也，今楚在宋，君其圖之，公說。
