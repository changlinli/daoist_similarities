士窮而隱處兮，廉方正而不容。子胥諫而靡軀兮，比干忠而剖心。子推自割而飤君兮，德日忘而怨深。行明白而曰黑兮，荊棘聚而成林。江離棄於窮巷兮，蒺藜蔓乎東廂。賢者蔽而不見兮，讒諛進而相朋。梟鴞並進而俱鳴兮，鳳皇飛而高翔。願壹往而徑逝兮，道壅絕而不通。
惟鬱鬱之憂毒兮，志坎壈而不違。身憔悴而考旦兮，日黃昏而長悲。閔空宇之孤子兮，哀枯楊之冤鶵。孤雌吟於高墉兮，鳴鳩棲於桑榆。玄蝯失於潛林兮，獨偏棄而遠放。征夫勞於周行兮，處婦憤而長望。申誠信而罔違兮，情素潔於紐帛。光明齊於日月兮，文采燿於玉石。傷壓次而不發兮，思沈抑而不揚。芳懿懿而終敗兮，名靡散而不彰。
背玉門以奔騖兮，蹇離尤而乾詬。若龍逢之沈首兮，王子比干之逢醢。念社稷之幾危兮，反為讎而見怨。思國家之離沮兮，躬獲愆而結難。若青蠅之偽質兮，晉驪姬之反情。恐登階之逢殆兮，故退伏於末庭。孽臣之號咷兮，本朝蕪而不治。犯顏色而觸諫兮，反蒙辜而被疑。菀蘼蕪與菌若兮，漸槁芋本於洿瀆。淹芳芷於腐井兮，棄雞駭於筐簏。執棠谿以刜蓬兮，秉乾將以割肉。筐澤瀉以豹鞹兮，破荊和以繼築。時溷濁猶未清兮，世殽亂猶未察。欲容與以俟時兮，懼年歲之既晏。顧屈節以從流兮，心鞏鞏而不夷。寧浮沅而馳騁兮，下江湘以邅迴。
歎曰：山中檻檻余傷懷兮，征夫皇皇其孰依兮，經營原野杳冥冥兮，乘騏騁驥舒吾情兮，歸骸舊邦莫誰語兮，長辭遠逝乘湘去兮。
