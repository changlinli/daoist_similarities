邾隱公既即位，將冠，使大夫因孟懿子問禮於孔子。子曰：「其禮如世子之冠。冠於阼者，以著代也。醮於客位，加其有成，三加彌尊，導喻其志。冠而字之，敬其名也。雖天子之元子，猶士也。其禮無變，天下無生而貴者故也。行冠事必於祖廟，以祼享之禮以將之，以金石之樂節也；所以自卑而尊先祖，示不敢擅。」懿子曰：「天子未冠即位，長亦冠也。」孔子曰：「古者，王世子雖幼，其即位則尊為人君。人君治成人之事者，何冠之有？」懿子曰：「然則諸侯之冠異天子與？」孔子曰：「君薨而世子主喪，是亦冠也已。人君無所殊也。」懿子曰：「今邾君之冠非禮也？」孔子曰：「諸侯之有冠禮也，夏之末造也，有自來矣。今無譏焉。天子冠者，武王崩，成王年十有三而嗣立。周公居冢宰，攝政以治天下。明年夏六月，既葬，冠成王而朝于祖，以見諸侯，示有君也。周公命祝雍作頌，曰：『祝王達而未幼。』祝雍辭曰：『使王近於民，遠於年，嗇於時，惠於財，親賢而任能。』其頌曰：『令月吉日，王始加元服。去王幼志，心袞職，欽若昊天，六合是式，率爾祖考，永永無極。』此周公之制也。」懿子曰：「諸侯之冠，其所以為賓主何也？」孔子曰：「公冠則以卿為賓，無介，公自為主，迎賓揖，升自阼，立于席北。其醴也，則如士，饗之以三獻之禮。既醴，降自阼。諸侯非公而自為主者，其所以異，皆降自西階，玄端與皮弁異。朝服素畢，公冠四加，玄冕祭。其酬幣于賓，則束帛乘馬。王太子庶子之冠擬焉，皆天子自為主。其禮與士無變，饗食賓也，皆同。」懿子曰：「始冠必加緇布之冠，何也？」孔子曰：「示不亡古。太古冠布，齋則緇之。其緌也，吾未之聞。今則冠而幣之，可也。」懿子曰：「三王之冠，其異何也？」孔子曰：「周弁，殷冔，夏收，一也。三王共皮弁素績，委貌、周道也；章甫、殷道也；毋追、夏后氏之道。」
邾隱公既即位，將冠，使大夫因孟懿子問禮於孔子。子曰：「其禮如世子之冠。冠於阼者，以著代也。醮於客位，加其有成，三加彌尊，導喻其志。冠而字之，敬其名也。雖天子之元子，猶士也。其禮無變，天下無生而貴者故也。行冠事必於祖廟，以祼享之禮以將之，以金石之樂節也；所以自卑而尊先祖，示不敢擅。」懿子曰：「天子未冠即位，長亦冠也。」孔子曰：「古者，王世子雖幼，其即位則尊為人君。人君治成人之事者，何冠之有？」懿子曰：「然則諸侯之冠異天子與？」孔子曰：「君薨而世子主喪，是亦冠也已。人君無所殊也。」懿子曰：「今邾君之冠非禮也？」孔子曰：「諸侯之有冠禮也，夏之末造也，有自來矣。今無譏焉。天子冠者，武王崩，成王年十有三而嗣立。周公居冢宰，攝政以治天下。明年夏六月，既葬，冠成王而朝于祖，以見諸侯，示有君也。周公命祝雍作頌，曰：『祝王達而未幼。』祝雍辭曰：『使王近於民，遠於年，嗇於時，惠於財，親賢而任能。』其頌曰：『令月吉日，王始加元服。去王幼志，心袞職，欽若昊天，六合是式，率爾祖考，永永無極。』此周公之制也。」懿子曰：「諸侯之冠，其所以為賓主何也？」孔子曰：「公冠則以卿為賓，無介，公自為主，迎賓揖，升自阼，立于席北。其醴也，則如士，饗之以三獻之禮。既醴，降自阼。諸侯非公而自為主者，其所以異，皆降自西階，玄端與皮弁異。朝服素畢，公冠四加，玄冕祭。其酬幣于賓，則束帛乘馬。王太子庶子之冠擬焉，皆天子自為主。其禮與士無變，饗食賓也，皆同。」懿子曰：「始冠必加緇布之冠，何也？」孔子曰：「示不亡古。太古冠布，齋則緇之。其緌也，吾未之聞。今則冠而幣之，可也。」懿子曰：「三王之冠，其異何也？」孔子曰：「周弁，殷冔，夏收，一也。三王共皮弁素績，委貌、周道也；章甫、殷道也；毋追、夏后氏之道。」
