二十年，越王興師伐吳。吳與越戰於檇李，吳師大敗，軍散死者不可勝計。越追破吳，吳王困急，使王孫駱稽首請成，如越之來也。越王對曰：「昔天以越賜吳，吳不受也；今天以吳賜越，其可逆乎！吾請獻勾甬東之地，吾與君為二君乎。」吳王曰：「吾之在周，禮前王一飯。如越王不忘周室之義，而使為附邑，亦寡人之願也。行人請成列國之義，惟君王有意焉。」大夫種曰：「吳為無道，今幸擒之，願王制其命。」越王曰：「吾將殘汝社稷，夷汝宗廟。」吳王默然。請成，七反，越王不聽。
