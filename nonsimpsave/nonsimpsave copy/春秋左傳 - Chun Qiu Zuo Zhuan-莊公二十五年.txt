二十有五年，春，陳侯使女叔來聘。
夏，五月，癸丑，衛侯朔卒。
六月，辛未，朔，日有食之，鼓用牲于社。
伯姬歸于杞。
秋，大水，鼓用牲于社，于門。
冬，公子友如陳。
二十五年，春，陳女叔來聘，始結陳好也，嘉之，故不名。
夏，六月，辛未朔，日有食之，鼓用牲于社，非常也，唯正月之朔，慝未作，日有食之，於是乎用幣于社，伐鼓于朝。
秋，大水，鼓用牲于社，于門，亦非常也，凡天災，有幣無牲，非日月之眚，不鼓。
晉士蒍使群公子，盡殺游氏之族，乃城聚而處之，冬，晉侯圍聚，盡殺群公子。
