習坎，重險也。水流而不盈，行險而不失其信。維心亨，乃以剛中也。行有尚，往有功也。天險不可升也，地險山川丘陵也，王公設險以守其國，坎之時用大矣哉！
水洊至，習坎；君子以常德行，習教事。
習坎入坎，失道凶也。
求小得，未出中也。
來之坎坎，終无功也。
樽酒簋貳，剛柔際也。
坎不盈，中未大也。
上六失道，凶三歲也。
