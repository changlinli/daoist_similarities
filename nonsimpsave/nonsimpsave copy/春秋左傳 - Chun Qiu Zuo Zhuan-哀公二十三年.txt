二十三年，春，宋景曹卒，季康子使冉有弔，且送葬，曰，敝邑有社稷之事，使肥與有職競焉，是以不得助執紼，使求從輿人，曰，以肥之得備彌甥也，有不腆先人之產馬，使求薦諸夫人之宰，其可以稱旌繁乎。
夏，六月，晉荀瑤伐齊，高無平帥師御之，知伯視齊師，馬駭遂驅之，曰，齊人知余旗，其謂余畏而反也，及壘而還，將戰，長武子請卜，知伯曰，君告於天子，而卜之以守龜於宗祧，吉矣，吾又何卜焉，且齊人取我英丘，君命瑤，非敢耀武也，治英丘也，以辭伐罪足矣，何必卜，壬辰，戰于犁丘，齊師敗績，知伯親禽顏庚。
秋，八月，叔青如越，始使越也，越諸鞅來聘，報叔青也。
