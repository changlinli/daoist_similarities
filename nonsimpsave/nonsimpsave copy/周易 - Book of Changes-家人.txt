家人，女正位乎內，男正位乎外，男女正，天地之大義也。家人有嚴君焉，父母之謂也。父父，子子，兄兄，弟弟，夫夫，婦婦，而家道正；正家而天下定矣。
風自火出，家人；君子以言有物，而行有恆。
閑有家，志未變也。
六二之吉，順以巽也。
家人嗃嗃，未失也；婦子嘻嘻，失家節也。
富家大吉，順在位也。
王假有家，交相愛也。
威如之吉，反身之謂也。
