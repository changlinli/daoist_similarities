訟，上剛下險，險而健訟。訟有孚窒，惕中吉，剛來而得中也。終凶；訟不可成也。利見大人；尚中正也。不利涉大川；入于淵也。
天與水違行，訟；君子以作事謀始。
不永所事，訟不可長也。雖有小言，其辯明也。
不克訟，歸而逋也。自下訟上，患至掇也。
食舊德，從上吉也。
復即命，渝安貞；不失也。
訟元吉，以中正也。
以訟受服，亦不足敬也。
