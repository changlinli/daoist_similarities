二十有三年，春，公至自齊。
祭叔來聘。
夏，公如齊觀社，公至自齊。
荊人來聘。
公及齊侯遇于穀。
蕭叔朝公。
秋，丹桓宮楹。
冬，十有一月，曹伯射姑卒。
十有二月，甲寅，公會齊侯盟于扈。
二十三年，夏，公如齊觀社，非禮也，曹劌諫曰，不可，夫禮，所以整民也，故會以訓上下之則，制財用之節，朝以正班爵之義，帥長幼之序，征伐以討其不然，諸侯有王，王有巡守，以大習之，非是君不舉矣，君舉必書，書而不法，後嗣何觀。
晉桓莊之族偪，獻公患之，士蒍曰，去富子，則群公子可謀也已，公曰，爾試其事，士蒍與群公子謀，譖富子而去之。
秋，丹桓宮之楹。
