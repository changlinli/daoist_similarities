天道尚右，日月西移。地道尚左，水道東流。人道尚中，耳目役心。心有四佐，不和曰廢。地有五行，不通曰惡。天有四時，不時曰凶。天道曰祥，地道曰義，人道曰禮。知祥則壽，知義則立，知禮則行。禮義順祥曰吉，吉禮左還，順天以利本，武禮右旋，順地以利兵，將居中軍，順人以利陳。人有中曰參，無中曰兩，兩爭曰弱，參和曰強。男生而成三，女生而成兩，五以成室，室成以生民，民生以度。左右手各握五，左右足各履五，曰四枝，元首曰末。五五二十五曰元卒，一卒居前曰開，一卒居後曰敦，左右一卒曰閭，四卒成衛曰伯，三伯一長曰佐，三佐一長曰右，三右一長曰正，三正一長曰卿，三卿一長曰辟。辟必明，卿必仁，正必智，右必肅，佐必和，伯必勤，卒必力。辟不明無以慮官，卿不仁無以集眾，伯不勤無以行令，卒不力無以承訓。均卒力，貌而無比，比則不順；均伯勤，勞而無攜，攜則不和；均佐和，敬而無留，留則無成；均右肅，恭而無羞，羞則不興。辟必文，聖如度。元忠尚讓，親均惠下，集固介德。危言不干德曰正，正及神人曰極，世世能極曰帝。
天道尚右，日月西移。地道尚左，水道東流。人道尚中，耳目役心。心有四佐，不和曰廢。地有五行，不通曰惡。天有四時，不時曰凶。天道曰祥，地道曰義，人道曰禮。知祥則壽，知義則立，知禮則行。禮義順祥曰吉，吉禮左還，順天以利本，武禮右旋，順地以利兵，將居中軍，順人以利陳。人有中曰參，無中曰兩，兩爭曰弱，參和曰強。男生而成三，女生而成兩，五以成室，室成以生民，民生以度。左右手各握五，左右足各履五，曰四枝，元首曰末。五五二十五曰元卒，一卒居前曰開，一卒居後曰敦，左右一卒曰閭，四卒成衛曰伯，三伯一長曰佐，三佐一長曰右，三右一長曰正，三正一長曰卿，三卿一長曰辟。辟必明，卿必仁，正必智，右必肅，佐必和，伯必勤，卒必力。辟不明無以慮官，卿不仁無以集眾，伯不勤無以行令，卒不力無以承訓。均卒力，貌而無比，比則不順；均伯勤，勞而無攜，攜則不和；均佐和，敬而無留，留則無成；均右肅，恭而無羞，羞則不興。辟必文，聖如度。元忠尚讓，親均惠下，集固介德。危言不干德曰正，正及神人曰極，世世能極曰帝。
