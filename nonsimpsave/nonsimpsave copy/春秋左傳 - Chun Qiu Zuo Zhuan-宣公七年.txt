七年，春，衛侯使孫良夫來盟。
夏，公會齊侯伐萊。
秋，公至自伐萊。
大旱。
冬，公會晉侯，宋公，衛侯，鄭伯，曹伯，于黑壤。
七年，春，衛孫桓子來盟，始通，且謀會晉也。
夏，公會齊侯伐萊，不與謀也，凡師出，與謀曰及，不與謀曰會。
赤狄侵晉，取向陰之禾。
鄭及晉平，公子宋之謀也，故相鄭伯以會，冬，盟于黑壤，王叔桓公臨之，以謀不睦。
晉侯之立也，公不朝焉，又不使大夫聘晉人止公于會，盟于黃父，公不與盟，以賂免，故黑壤之盟不書，諱之也。
