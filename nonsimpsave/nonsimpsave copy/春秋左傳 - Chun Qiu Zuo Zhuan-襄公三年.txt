三年，春，楚公子嬰齊帥師伐吳，公如晉。
夏，四月，壬戌，公及晉侯盟于長樗，公至自晉。
六月，公會單子，晉侯，宋公，衛侯，鄭伯，莒子，邾子，齊世子光，己未，同盟于雞澤，陳侯使袁僑如會，戊寅，叔孫豹，及諸侯之大夫，及陳袁僑盟。
秋，公至自會。
冬，晉荀罃帥師伐許。
三年，春，楚子重伐吳，為簡之師，克鳩茲，至于衡山，使鄧廖帥組甲三百，被練三千以侵吳。吳人要而擊之。獲鄧廖，其能免者，組甲八十，被練三百而已，子重歸，既飲至，三日，吳人伐楚，取駕，駕，良邑也，鄧廖，亦楚之良也，君子謂子重於是役也，所獲不如所亡，楚人以是咎子重，子重病之，遂遇心病而卒。
公如晉，始朝也。
夏，盟于長樗，孟獻子相，公稽首。知武子曰，天子在，而君辱稽首，寡君懼矣。孟獻子曰，以敝邑介在東表，密邇仇讎，寡君將君是望，敢不稽首。
晉為鄭服故，且欲脩吳好，將合諸侯，使士丐告于齊曰，寡君使丐以歲之不易，不虞之不戒，寡君願與一二兄弟相見，以謀不協，請君臨之使，丐乞盟，齊侯欲勿許，而難為不協，乃盟於耏外。
祁奚請老，晉侯問嗣焉，稱解狐，其讎也，將立之而卒，又問焉。對曰，午也可。於是羊舌職死矣，晉侯曰，孰可以代之。對曰，赤也可，於是使祁午為中軍尉，羊舌赤佐之，君子謂祁奚於是能舉善矣。稱其讎，不為諂，立其子，不為比，舉其偏，不為黨。商書曰，無偏無黨，王道蕩蕩，其祁奚之謂矣，解狐得舉，祁午得位，伯華得官，建一官而三物成，能舉善也，夫唯善，故能舉其類，詩云，惟其有之，是以似之，祁奚有焉。
六月，公會單頃公及諸侯，己未，同盟于雞澤，晉侯使荀會逆吳子于淮上，吳子不至。
楚子辛為令尹，侵欲於小國，陳成公使袁僑如會，求成，晉侯使和組父告于諸侯，秋，叔孫豹及諸侯之大夫，及陳袁僑盟，陳請服也。
晉侯之弟揚干，亂行於曲梁，魏絳戮其僕，晉侯怒謂羊舌赤曰，合諸侯以為榮也，揚干為戮，何辱如之，必殺魏絳，無失也，對曰，絳無貳志，事君不辟難，有罪不逃刑，其將來辭，何辱命焉，言終，魏絳至，授僕人書，將伏劍，士魴，張老，止之，公讀其書曰，日君乏使，使臣斯司馬，臣聞師眾以順為武，軍事有死無犯為敬，君合諸侯，臣敢不敬，君師不武，執事不敬，罪莫大焉，臣懼其死，以及揚干，無所逃罪，不能致訓，至於用鉞，臣之罪重，敢有不從，以怒君心，請歸死於司寇，公跣而出，曰，寡人之言，親愛也，吾子之討，軍禮也，寡人有弟，弗能教訓，使干大命，寡人之過也，子無重寡人之過，敢以為請，晉侯以魏絳為能，以刑佐民矣，反役，與之禮食，使佐新軍，張老為中軍司馬，士富為候奄。
楚司馬公子何忌侵陳，陳叛故也。
許靈公事楚，不會于雞澤，冬，晉知武子帥師伐許。
