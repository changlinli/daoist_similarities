十有一年，春，正月，齊人，衛人，鄭人，盟于惡曹。
夏，五月，癸未，鄭伯寤生卒。
秋，七月，葬鄭莊公。
九月，宋人執鄭祭仲，突歸于鄭，鄭忽出奔衛。
柔會宋公，陳侯，蔡叔，盟于折。
公會宋公，于夫鍾，冬，十有二月，公會宋公于闞。
十一年，春，齊，衛，鄭，宋，盟于惡曹。
楚屈瑕將盟貳軫，鄖人軍於蒲騷，將與隨，絞，州，蓼，伐楚師，莫敖患之，鬥廉曰，鄖人軍其郊，必不誡，且日虞四邑之至也，君次於郊郢以禦四邑，我以銳師宵加於鄖，鄖有虞心而恃其城，莫有鬥志，若敗鄖師，四邑必離，莫敖曰，盍請濟師於王，對曰，師克在和，不在眾，商周之不敵，君之所聞也，成軍以出，又何濟焉，莫敖曰，卜之，對曰，卜以決疑，不疑何卜，遂敗鄖師於蒲騷，卒盟而還。
鄭昭公之敗北戎也，齊人將妻之，昭公辭，祭仲曰，必取之，君多內寵，子無大援，將不立，三公子皆君也，弗從。
夏，鄭莊公卒，初，祭封人仲足有寵於莊公，莊公使為卿，為公娶鄧曼，生昭公，故祭仲立之，宋雍氏女於鄭莊公，曰雍姞，生厲公，雍氏宗有寵於宋莊公，故誘祭仲而執之，曰，不立突，將死，亦執厲公而求賂焉，祭仲與宋人盟，以厲公歸而立之。
秋，九月，丁亥，昭公奔衛，已亥，厲公立。
