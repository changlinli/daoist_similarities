酒泉龐淯母者，趙氏之女，字娥。父為同縣人所殺，而娥兄弟三人，俱疾物故。讎乃喜而自賀，以為莫己報也。娥陰懷感憤，乃潛備刀兵，常推車以候讎家，十餘年不能得。後遇於都亭，刺殺之，因詣縣自首，曰：「父讎已報，請就刑戮。」祿福長尹嘉義之，解印綬欲與俱亡。娥不肯去，曰：「怨塞身死，妾之明分。結罪治獄，君之常理。何敢苟生，以枉公法。」後遇赦得免。州郡表其閭。太常張奐嘉歎，以束帛禮之。
酒泉龐淯母者，趙氏之女，字娥。父為同縣人所殺，而娥兄弟三人，俱疾物故。讎乃喜而自賀，以為莫己報也。娥陰懷感憤，乃潛備刀兵，常推車以候讎家，十餘年不能得。後遇於都亭，刺殺之，因詣縣自首，曰：「父讎已報，請就刑戮。」祿福長尹嘉義之，解印綬欲與俱亡。娥不肯去，曰：「怨塞身死，妾之明分。結罪治獄，君之常理。何敢苟生，以枉公法。」後遇赦得免。州郡表其閭。太常張奐嘉歎，以束帛禮之。
