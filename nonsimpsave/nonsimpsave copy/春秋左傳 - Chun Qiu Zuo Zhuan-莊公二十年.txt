二十年，春，王二月，夫人姜氏如莒。
夏，齊大災。
秋，七月。
冬，齊人伐戎。
二十年，春，鄭伯和王室不克，執燕仲父，夏，鄭伯遂以王歸，王處于櫟，秋，王及鄭伯入于鄔，遂入成周，取其寶器而還，冬，王子頹享五大夫，樂及遍舞，鄭伯聞之，見虢叔，曰，寡人聞之，哀樂失時，殃咎必至，今王子頹歌舞不倦，樂禍也，夫司寇行戮，君為之不舉，而況敢樂禍乎，奸王之位，禍孰大焉，臨禍忘憂，憂必及之，盍納王乎，虢公曰，寡人之願也。
