三十年，春，王正月。
夏，次于成。
秋，七月，齊人降鄣。
八月，癸亥，葬紀叔姬。
九月，庚午朔，日有食之，鼓用牲于社。
冬，公及齊侯遇于魯濟。
齊人伐山戎。
三十年，春，王命虢公討樊皮，夏，四月，丙辰，虢公入樊，執樊仲皮歸于京師。
楚公子元歸自伐鄭，而處王宮，鬥射，師諫，則執而梏之。
秋，申公鬥班殺子元，鬥穀於菟為令尹，自毀其家，以紓楚國之難。
冬，遇于魯濟，謀山戎也，以其病燕故也。
