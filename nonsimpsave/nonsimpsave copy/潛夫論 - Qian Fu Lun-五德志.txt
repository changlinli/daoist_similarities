「自古在昔」，天地開闢。三皇迭制，各樹號謚，以紀其世。天命五代，正朔三復。神明感生，愛興有國。亡于嫚以，滅於積惡。神微精以，天命罔極。或皇馮依，或繼體育。太曎以前尚矣。迪斯用來，頗可紀錄。雖一精思，議而復誤。故撰古訓，著《五德志》。
世傳三皇五帝，多以為伏羲、神農為三皇；其一者或曰燧人，或曰祝融，或曰女媧。其是與非，未可知也。我聞古有天皇、地皇、人皇，以為或及此謂，亦不敢明。凡斯數，其於五經，皆無正文。故略依《易繫》，記伏羲以來，以遺後賢。雖多未必獲正，然罕可以浮游博觀，共求厥真。
大人迹出雷澤，華胥履之生伏羲。其相日角，世號太曎。都于陳。其德木，以龍紀，故為龍師而龍名。作八卦，結繩為網以漁。
後嗣帝嚳，代顓頊氏。其相戴十，其號高辛。厥質神靈，德行祇肅，迎逆日月，順天之則，能敘三辰以周民。作樂《六英》。世有才子八人：伯奮、仲堪、叔獻、季仲、伯虎、仲雄、叔豹、季狸，忠肅恭懿，宣慈惠和，天下之人謂之八元。
後嗣姜嫄，履大人迹生姬棄。厥相披頤。為堯司徒，又主播種，農植嘉穀。堯遭水災，萬民以濟。故舜命曰后稷。初，烈山氏之有天下也，其子曰柱，能植百穀，故立以為稷，自夏以上祀之。周之興也，以棄代之，至今祀之。
大妊夢長人感己，生文王。厥相四乳。為西伯，興於岐。斷虞、芮之訟而始受命。武王駢齒，勝殷遏劉，成周道。姬之別封眾多，管、蔡、成、霍、魯、衛、毛、聃、郜、雍、曹、滕、畢、原、酆、郇，文之昭也。邘、晉、應、韓，武之穆也。凡、蔣、邢、茆、祚、祭，周公之胤也。周、召、虢、吳、隨、邠、方、卬、自、潘、養、滑、鎬、宮、密、榮、丹、郭、楊、逄、管、唐、韓、楊、觚，欒、甘、鱗虞、王氏，皆姬姓也。
有神龍首出常，感妊姒，生赤帝魁隗。身號炎帝，世號神農，代伏羲氏。其德火紀，故為火師而火名。是以斲木為耜，揉木為耒耨。日中為市，致天下之民，聚天下之貨，交易而退，各得其所。
後嗣慶都，與龍合婚，生伊堯。代高辛氏。其眉八彩。世號唐。作樂《大章》。始禪位。武王克殷，而封其冑於鑄。
含始吞赤珠，剋曰「玉英生漢」，龍感女媼，劉季興。
大電繞樞炤野，感符寶，生黃帝軒轅。代炎帝氏。其相龍顏，其德土行。以雲紀，故為雲師而雲名。作樂《咸池》。是始制衣裳。
後嗣握登，見大虹，意感生重華虞舜。其目重瞳。事堯，堯乃禪位曰：「格爾舜！天之曆數在爾躬。允執厥中，四海困窮，天祿永終。」乃受終于文祖。也號有虞。作樂《九韶》。禪位於禹。武王克殷，而封胡公媯滿於陳，庸以元女大姬。
大星如虹，下流華渚，女節萬接，生白帝摯青陽。世號少曎。代黃帝氏，都于曲阜。其德金行。其立也，鳳皇適至，故紀於鳥。鳳氏、曆正也，玄鳥氏、司分者也，伯趙氏、司至者也，青鳥氏、司啟者也，丹鳥氏、司閉者也。祝鳩氏、司徒也，雎鳩氏、司馬也，尸鳩氏、司空也，爽鳩氏、司寇也，鶻鳩氏、司事也。五鳩、鳩民者也。五雉為五工正，利器用，夷民者也。是故作書契，「百官以治，萬民以察。」有才子四人，曰重，曰該，曰脩，曰熙，實能金木及水，故重為勾芒，該為蓐收，脩及熙為玄冥。恪恭厥業，世不失職，遂濟窮桑。
後嗣脩紀，見流星，意感生白帝文命我禹。其耳參漏。為堯司空，主平水土，命山川，畫九州，制九貢。功成，賜玄珪，以告勳于天。舜乃禪位，命如堯詔，禹乃即位。作樂《大夏》。世號夏后。
傳嗣子啟。啟子太康、仲康更立。兄弟五人，皆有昏德，不堪帝事，降須洛汭，是謂五觀。
孫相嗣位，夏道浸衰。於是后羿自鉏遷于窮石，因夏民以代夏政，滅相。妃后緡方娠，逃出自竇，奔于有仍，生少康焉。仍妃牧正。
羿恃己射也，不脩民事，而淫于原獸；棄武羅、伯因、熊髡、尨圉，而用寒浞。浞、柏明氏讒子弟也。柏明氏惡而棄之。夷羿收之，信而使之，以為己相。浞行媚于內，施賂于外，愚弄于民，虞羿于田，樹之詐匿，以取其國家，外內咸服。羿猶不悛，將歸自田，家眾殺而烹之，以食其子，子不忍食諸，死于窮門。
靡奔于有鬲氏。浞因羿室生澆及𤡬，恃其讒慝詐偽，而不德于民，使澆用師，滅斟灌及斟尋氏，處𤡬于過，處澆于戈，使椒求少康。逃奔有虞，為之胞正。虞思妻以二妃，而邑諸綸，有田一成，有眾一旅，能布其德，而兆其謀，以收夏眾，撫其官職。靡自有鬲收二國之燼，以滅浞，而立少康焉。乃使女艾誘澆，使后杼誘𤡬，遂滅過、戈，復禹之績，祀夏配天，不失舊物。十有七世而桀亡天下。
武王克殷，而封其後於杞，或封於繒。又封少曎之冑於祁。
澆才力蓋眾，驟其勇武而卒以亡。故南宮括曰：「羿善射，奡盪舟，俱不得其死也。」
姒姓分氏，夏后、有扈、有南、斟尋、泊㳶、辛、襄、費、戈、冥、繒，皆禹後也。
搖光如月正日，感女樞幽防之宮，生黑帝顓頊。其相駢幹。身號高陽，世號共工。代少曎氏。其德水行，以水紀，故為水師而水名。承少曎衰，九黎亂德，乃命重黎討訓服。曆象日月，東西南北。作樂《五英》。有才子八人，蒼舒、隤凱、擣演、大臨、尨降、庭堅、仲容、叔達，齊聖廣淵，明允篤誠，天下之人謂之八凱。共工氏有子曰勾龍，能平九土，故號后土，死而為社，天下祀之。
娀簡吞燕卵生子契，為堯司徒，職親百姓，順五品。
扶都見白氣貫月，意感生黑帝子履，其相二肘。身號湯，世號殷。致太平。
後衰，乃生武丁。即位，默以不言，思道三年，而夢獲賢人以為師。乃使以夢像求之四方側陋，得傅說，方以胥靡築於傅巖。升以為大公，而使朝夕規諫。恐其布憚怠也，則勑曰：「若金，用汝作礪；若濟巨川，用汝作舟楫；若時大旱，用汝作霖雨。啟乃心，沃朕心。若藥不瞑眩，厥疾不瘳；若跣不視地，厥足用傷。爾交脩余，無棄！」故能中興，稱號高宗。及帝辛而亡，天下謂之紂。
武王封微子於宋，封箕子於朝鮮。
子姓分氏，殷、時、來、宋、扐、蕭、空同、北段，皆湯後也。
「自古在昔」，天地開闢。三皇迭制，各樹號謚，以紀其世。天命五代，正朔三復。神明感生，愛興有國。亡于嫚以，滅於積惡。神微精以，天命罔極。或皇馮依，或繼體育。太曎以前尚矣。迪斯用來，頗可紀錄。雖一精思，議而復誤。故撰古訓，著《五德志》。
世傳三皇五帝，多以為伏羲、神農為三皇；其一者或曰燧人，或曰祝融，或曰女媧。其是與非，未可知也。我聞古有天皇、地皇、人皇，以為或及此謂，亦不敢明。凡斯數，其於五經，皆無正文。故略依《易繫》，記伏羲以來，以遺後賢。雖多未必獲正，然罕可以浮游博觀，共求厥真。
大人迹出雷澤，華胥履之生伏羲。其相日角，世號太曎。都于陳。其德木，以龍紀，故為龍師而龍名。作八卦，結繩為網以漁。
後嗣帝嚳，代顓頊氏。其相戴十，其號高辛。厥質神靈，德行祇肅，迎逆日月，順天之則，能敘三辰以周民。作樂《六英》。世有才子八人：伯奮、仲堪、叔獻、季仲、伯虎、仲雄、叔豹、季狸，忠肅恭懿，宣慈惠和，天下之人謂之八元。
後嗣姜嫄，履大人迹生姬棄。厥相披頤。為堯司徒，又主播種，農植嘉穀。堯遭水災，萬民以濟。故舜命曰后稷。初，烈山氏之有天下也，其子曰柱，能植百穀，故立以為稷，自夏以上祀之。周之興也，以棄代之，至今祀之。
大妊夢長人感己，生文王。厥相四乳。為西伯，興於岐。斷虞、芮之訟而始受命。武王駢齒，勝殷遏劉，成周道。姬之別封眾多，管、蔡、成、霍、魯、衛、毛、聃、郜、雍、曹、滕、畢、原、酆、郇，文之昭也。邘、晉、應、韓，武之穆也。凡、蔣、邢、茆、祚、祭，周公之胤也。周、召、虢、吳、隨、邠、方、卬、自、潘、養、滑、鎬、宮、密、榮、丹、郭、楊、逄、管、唐、韓、楊、觚，欒、甘、鱗虞、王氏，皆姬姓也。
有神龍首出常，感妊姒，生赤帝魁隗。身號炎帝，世號神農，代伏羲氏。其德火紀，故為火師而火名。是以斲木為耜，揉木為耒耨。日中為市，致天下之民，聚天下之貨，交易而退，各得其所。
後嗣慶都，與龍合婚，生伊堯。代高辛氏。其眉八彩。世號唐。作樂《大章》。始禪位。武王克殷，而封其冑於鑄。
含始吞赤珠，剋曰「玉英生漢」，龍感女媼，劉季興。
大電繞樞炤野，感符寶，生黃帝軒轅。代炎帝氏。其相龍顏，其德土行。以雲紀，故為雲師而雲名。作樂《咸池》。是始制衣裳。
後嗣握登，見大虹，意感生重華虞舜。其目重瞳。事堯，堯乃禪位曰：「格爾舜！天之曆數在爾躬。允執厥中，四海困窮，天祿永終。」乃受終于文祖。也號有虞。作樂《九韶》。禪位於禹。武王克殷，而封胡公媯滿於陳，庸以元女大姬。
大星如虹，下流華渚，女節萬接，生白帝摯青陽。世號少曎。代黃帝氏，都于曲阜。其德金行。其立也，鳳皇適至，故紀於鳥。鳳氏、曆正也，玄鳥氏、司分者也，伯趙氏、司至者也，青鳥氏、司啟者也，丹鳥氏、司閉者也。祝鳩氏、司徒也，雎鳩氏、司馬也，尸鳩氏、司空也，爽鳩氏、司寇也，鶻鳩氏、司事也。五鳩、鳩民者也。五雉為五工正，利器用，夷民者也。是故作書契，「百官以治，萬民以察。」有才子四人，曰重，曰該，曰脩，曰熙，實能金木及水，故重為勾芒，該為蓐收，脩及熙為玄冥。恪恭厥業，世不失職，遂濟窮桑。
後嗣脩紀，見流星，意感生白帝文命我禹。其耳參漏。為堯司空，主平水土，命山川，畫九州，制九貢。功成，賜玄珪，以告勳于天。舜乃禪位，命如堯詔，禹乃即位。作樂《大夏》。世號夏后。
傳嗣子啟。啟子太康、仲康更立。兄弟五人，皆有昏德，不堪帝事，降須洛汭，是謂五觀。
孫相嗣位，夏道浸衰。於是后羿自鉏遷于窮石，因夏民以代夏政，滅相。妃后緡方娠，逃出自竇，奔于有仍，生少康焉。仍妃牧正。
羿恃己射也，不脩民事，而淫于原獸；棄武羅、伯因、熊髡、尨圉，而用寒浞。浞、柏明氏讒子弟也。柏明氏惡而棄之。夷羿收之，信而使之，以為己相。浞行媚于內，施賂于外，愚弄于民，虞羿于田，樹之詐匿，以取其國家，外內咸服。羿猶不悛，將歸自田，家眾殺而烹之，以食其子，子不忍食諸，死于窮門。
靡奔于有鬲氏。浞因羿室生澆及𤡬，恃其讒慝詐偽，而不德于民，使澆用師，滅斟灌及斟尋氏，處𤡬于過，處澆于戈，使椒求少康。逃奔有虞，為之胞正。虞思妻以二妃，而邑諸綸，有田一成，有眾一旅，能布其德，而兆其謀，以收夏眾，撫其官職。靡自有鬲收二國之燼，以滅浞，而立少康焉。乃使女艾誘澆，使后杼誘𤡬，遂滅過、戈，復禹之績，祀夏配天，不失舊物。十有七世而桀亡天下。
武王克殷，而封其後於杞，或封於繒。又封少曎之冑於祁。
澆才力蓋眾，驟其勇武而卒以亡。故南宮括曰：「羿善射，奡盪舟，俱不得其死也。」
姒姓分氏，夏后、有扈、有南、斟尋、泊㳶、辛、襄、費、戈、冥、繒，皆禹後也。
搖光如月正日，感女樞幽防之宮，生黑帝顓頊。其相駢幹。身號高陽，世號共工。代少曎氏。其德水行，以水紀，故為水師而水名。承少曎衰，九黎亂德，乃命重黎討訓服。曆象日月，東西南北。作樂《五英》。有才子八人，蒼舒、隤凱、擣演、大臨、尨降、庭堅、仲容、叔達，齊聖廣淵，明允篤誠，天下之人謂之八凱。共工氏有子曰勾龍，能平九土，故號后土，死而為社，天下祀之。
娀簡吞燕卵生子契，為堯司徒，職親百姓，順五品。
扶都見白氣貫月，意感生黑帝子履，其相二肘。身號湯，世號殷。致太平。
後衰，乃生武丁。即位，默以不言，思道三年，而夢獲賢人以為師。乃使以夢像求之四方側陋，得傅說，方以胥靡築於傅巖。升以為大公，而使朝夕規諫。恐其布憚怠也，則勑曰：「若金，用汝作礪；若濟巨川，用汝作舟楫；若時大旱，用汝作霖雨。啟乃心，沃朕心。若藥不瞑眩，厥疾不瘳；若跣不視地，厥足用傷。爾交脩余，無棄！」故能中興，稱號高宗。及帝辛而亡，天下謂之紂。
武王封微子於宋，封箕子於朝鮮。
子姓分氏，殷、時、來、宋、扐、蕭、空同、北段，皆湯後也。
