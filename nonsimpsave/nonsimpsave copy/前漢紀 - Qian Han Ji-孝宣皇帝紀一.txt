皇帝初生數月。遭巫蠱事。幽於郡邸獄。廷尉監魯國邴吉。字少卿。治巫蠱事於郡邸獄。憫曾孫之無辜。擇女徒謹厚者。使保養曾孫。置閒燥處。望氣者言長安獄中有天子氣。於是武帝遣使者。分條中都官獄中繫者。欲盡殺之。及使者至郡邸。獄官閉門拒使者曰。皇孫在此。他人無辜死猶不可。況親曾孫乎。使者自夕至明不入。還以聞。因劾奏吉。武帝亦悟。曰天使之然也。赦天下郡邸獄。巫蠱者亦不決。曾孫拘繫五年。吉私給衣食。占視甚有厚恩。後收養於掖庭令張賀。嘗事衛太子。奉養曾孫甚謹。以私財供給之。既壯。為取暴室嗇夫許廣漢女為妻。因依廣漢兄弟。及祖母家史氏。受詩於東海澓中翁。高才好學。足下有毛。居止數有神光照耀。每買餅。所從買家輒大售。亦以此自怪。秋七月庚申。徵入未央殿。封武陽侯。遂即皇帝位。見於高廟。年十八。八月己巳。丞相楊敞薨。九月大赦天下。戊寅。御史大夫蔡義為丞相。年老短小。兩吏扶夾乃能行。眾庶咸曰。大將軍苟可用專制者。光聞之曰。以為天子師。宜為丞相。何謂乎。初義以詩授昭帝。其人守學。旡咎而已。戊辰。左馮翊田廣明為御史大夫。冬十有一月。立皇后許氏。群臣方議所立。上乃求微時故劍。群臣知其旨。乃奏立許婕妤為皇后。父廣漢自以刑人。不宜居位。封為昌城君。後封平恩侯。皇后歸長樂宮。長樂宮初置屯衛。
本始元年春正月。遣使者持節。詔諸郡國。謹牧養民以風化。大將軍霍光稽首歸政。上謙讓不聽。遂委任焉。事皆先聞光。然後奏御。益封光萬七千戶。賞賜黃金七千斤。錢六千萬。雜綵繒三萬匹。奴婢百七十人。馬三千匹。甲第一區。將軍張安世封萬戶侯。其餘各以次受封。夏四月庚午地震。五月鳳皇集膠東千乘。赦天下。賜吏民爵。勿收田租賦。六月詔曰。故太子在湖。未有諡號。歲時祀。其議諡。具置園邑。有司奏請。禮為人後者為人之子。故降其父母不得祭。尊祖之義也。陛下為孝昭後。承祖宗之祀。制禮不踰閫。臣愚以為親諡。父宜曰悼考。母曰悼后。比諸侯國。置奉邑三百尺。故皇太子曰戾園。置奉邑二百家。史良姊號曰戾夫人。置守廝四十家。園置長丞周衛。奉守如法。太子有妃。有良姊。有孺子。凡二等。皆稱皇孫。史良姊者。魯國人也。兄曰恭。有三子。曰高曾玄。後皆封列侯。悼后王氏。涿郡人。兄曰無辜。封平昌侯。次曰武。封昌樂侯。賜外祖父母號曰博平君。食邑萬一千戶。追尊外祖父母乃始為恩成侯。詔涿郡治廝。置園邑四百家。長丞奉守如法。秋七月。立燕刺王太子建為廣陽王。廣陵王胥少子弘為高密王。廷尉史鉅鹿路溫舒上書曰。臣聞齊有無知之禍。桓公以興。晉有驪姬之難。文公用霸。近世趙王不終。諸呂作亂。而孝文入為太宗。由是觀之。禍亂之作。以開有德也。昭帝即世無嗣。大臣憂懣。昌邑即位。淫亂而廢。是乃皇天所以開至聖也。夫繼變亂之後。必有雋異之德。此聖賢所以推天命也。臣聞春秋正即位。大一統而慎始也。陛下初登至尊。與天合符。宜改前世之失。正受始之統。蕩滌煩文。除民疾苦。存亡繼絕。以應天意。夫獄者。天下之大命。書曰。與其殺不辜。寧失不經。今治獄者皆欲人死。非憎之也。上下相敺。以刻為明。深者獲功名。平者多後患。故治獄者皆欲人死。非憎之也。自安之道。在人之死也。夫人之情安則樂生。痛則思死。捶楚之下。何求而不得。故囚人不勝痛。則飾妄辭以示之。吏治者利其然。則指導以明之。上奏畏卻。則鍛鍊而周密內之。蓋奏者當成之時。雖咎繇聽之。猶以為死有餘罪。何則。文致之法明也。語曰。畫地為獄誓不入。刻木為吏議不對。此皆嫉吏悲痛之辭。故曰天下之患。莫不甚於獄。上善其言。遷廣陽王和府長吏。後為臨淮太守。治有異跡。
二年春。大司農田延年有罪。自殺。延年。齊人也。以定策安社稷。封陽城侯。官發僦民車牛三萬乘。載沙便橋下。送置陵上。車直錢一千。延年詐增車直二千。坐盜益三千萬。御史大夫田廣明謂霍光曰。春秋之義。以功覆過。當廢昌邑王時。非田子賓。大事莫成。今縣官出三千萬錢與之。何苦乎。光曰然。子賓實勇士。當發大義時。震動朝廷。光因舉手撫心曰。使我至今日病悸。曉大司農通往就獄。得與公卿議之。延年曰。幸得縣官寬我耳。何面目入牢獄。遂自刎而死。夏四月。詔有司議孝武廟樂。六月庚午。尊孝武廟曰世宗。奏盛德文始四時五行之舞。凡武德昭德盛德之舞。所以尊祖宗也。諸帝廟皆當奉文始四時五行之舞。武帝巡狩所幸郡國。皆當立廟告祠。祠世宗廟日。有白鶴集後庭。以立世宗廟。告祠孝昭寢廟。復有鴈五采集殿前。西河郡立世宗廟。有神光興於殿側。又興於房中。如鎧火狀。廣川郡立世宗廟。殿上有鐘音。房戶自開。夜有光。殿上盡明。初議立世宗廟。長信少府夏侯勝。以為武帝多殺士眾。竭民財力。奢侈無度。不宜立廟。勝坐毀謗詔書。毀先帝不道。及丞相長史黃霸阿不舉劾。皆下獄久繫。霸欲從勝受業。勝辭死罪。霸曰。朝聞道。夕死可矣。勝賢其言。遂授霸尚書。繫更再冬。講不怠。會赦。勝出為諫議大夫給事中。薦霸揚州刺史。霸。字次公。淮陽人。勝字長公。夏侯始昌之族子。勝為人質朴無威儀。見上時。誤謂上為君。或自稱字上前。上更以是親信之。嘗見出道上語。上聞而讓之。勝曰。陛下言善。臣故揚之。堯言布於天下。至今誦之。臣以可傳故耳。朝廷每有大議。上謂勝曰。先生通正言。無懲前事。初皇太后聽政。霍光以令太后從勝受尚書。及勝卒。太后縞素五日。儒者以為榮。
三年春正月癸亥。皇后許氏崩。初霍光夫人顯有小女。欲貴。皇后當產疾。顯陰使醫淳于衍行毒藥。後有人上書。告諸醫治疾無狀者。皆收繫。顯恐急。具狀諮光。因曰既已失計為之。無令吏急衍。光驚愕默然。後奏上。置衍勿論。事不發覺。夏大旱。五月、御史大夫田廣明為祁連將軍。與蒲類將軍趙充國。虎牙將軍田順。度遼將軍范明友。前將軍韓增。凡兵十五萬。與校尉常惠。持節護烏孫兵。並擊匈奴。初匈奴數侵邊。又西伐烏孫。武帝欲與烏孫共擊匈奴。故以江都王建女細君為公主。妻烏孫昆彌。昆彌以馬千匹為聘禮。漢為公主備屬官。內官侍御數百人。公主自為宮室居。歲時與昆彌飲食言語不通。公主悲愁。上聞而憐之。間歲遣使者。遺之甚厚。細君卒。復以楚王戊之孫女解愁。為公主以繼之。於是匈奴復侵烏孫昆彌。昆彌與公主上書。請共擊御奴。烏孫自將五萬騎。常惠與烏孫獲匈奴父行與嫂。名王都尉已下。四萬餘級。牛馬駱駝七十餘萬頭。烏孫皆自取其虜獲。時匈奴聞漢大出兵。皆將老弱。驅畜產遠遁逃。故漢軍所得少。而祁連將軍。虎牙將軍有罪。皆自殺。常惠封長羆侯。匈奴由是人民畜產死亡者眾。而國虛耗矣。其冬單于自將擊烏孫。會天大雨雪。一日深一丈餘。匈奴人民畜產凍死。還者十無一二。於是丁零乘弱攻其北。烏丸入其東。烏孫入其西。又重以饑餓。死者十三。匈奴大困。諸國羈屬者皆瓦解。攻盜不能治。匈奴遂弱矣。六月乙丑。丞相蔡義薨。甲辰。長信少府韋賢為丞相。大司農魏相為御史大夫。
四年春正月。遣使賑貧民。減大官。損膳省宰。樂府減樂人。三月乙亥。立皇后霍氏。光女也。賜丞相已下至郎吏。金帛各有差。赦天下。夏四月壬寅。郡國四十九地震。或山崩泉出。宗廟隳落。上素服避正殿。五月大赦。鳳皇集北海安丘。秋。廣川王去有罪。廢徙上庸。自殺。去者。惠王越之孫。初事師受易。師數諫正之。去後以師為內史掾。師數使內史禁切王家。欲以示正之。去怒。陰使人殺師父子。不發覺。其後用幸姬昭信等之讒。殺姬昭平等二人。恐語泄。復殺婢三人。昭信又曰。夢見昭平等。去曰。虜乃敢復見。不畏我邪。掘尸皆燒之為灰。後立昭信為后。又陰譖幸姬陶望卿。疑與郎吏有私。去即祼望卿。令諸姬各持燒鐵共灼之。望卿走投井未死。割其脣鼻。斷其舌。昭信與去共支解。置大鑊中。又取桃灰毒藥并煮之。連日復殺其女弟都。後去數召姬榮愛。與之飲酒。昭信讒之。投井中。出之未死。燒刀灼潰兩眼。生割兩股。銷鉛錫灌口中。愛死。支解。以棘埋之。諸得幸者。昭信見讒殺凡十四人。皆埋宮中。昭信又謂去曰。諸姬淫佚難禁。請閉諸舍門。無令得妄出入。使其大婢為僕射。主外永巷。盡閉封諸舍門。上鑰於太后。太后置酒。乃召見昭信與去。從十餘婢。傳歌遊戲。望卿母求二女尸。昭信令奴殺之。後捕奴。得辭伏狀。內史相劾狀奏之。有司請捕誅去。上不忍致法。廢徙之蜀。昭信棄市。
地節元年春正月。有星孛於西方。太白二丈。本志云。太白為天之將軍。彗孛加之。埽滅之象也。三月。假郡國貧民田。夏六月。詔宗室。屬籍未盡而罪絕者。復屬使得自新。冬十有一月。楚王延壽謀反。自殺。十有二月癸亥晦。日有食之。
二年春正月庚午。大司馬將軍霍光疾病。上自臨問。為之涕泣。及薨。皇太后親自臨喪。太中大夫御史持節護喪事。中二千石治幕府墓廝。上賜金錢繒絮繡被百領。衣五十篋。璧玉珠璣玉含。椊棺便房黃腸題湊各一具。樅木外藏槨一十五具。東園溫明祕器。皆如乘輿制度。載光柩以轀輬車。黃屋左纛。發材官輕車北軍五校士軍陣至茂陵。以送葬。諡曰宣成侯。疇其爵邑。復其後世。如蕭相國。子禹嗣為左將軍。復使光兄子雲。侍中奉車都尉雲弟樂平侯山。領尚書事。示不專政。以優崇霍氏也。夏四月戊辰。立皇太子。大赦天下。霍光既薨、光夫人顯改光生時所造塋制。而更奢大之。起出三闕。築神道。北臨昭臺。南出罘罳。盛飾輦道。通屬永巷。而幽良人婢妾以守之。廣治第舍。作乘輿駕輦。加畫繡茵馮。黃金塗。韋絮薦輪。侍婢以五綵絲輓顯於第中遊戲。與光所幸監奴馮子都淫。而禹山等繕治第宅。走馬馳逐。及山兄冠軍侯雲。當朝謁。數稱疾。私出遊獵。或遣蒼頭代朝謁。莫敢譴者。而顯及諸女。晝夜出入長信宮殿中無度。及上立太子。顯怒不飲食。歐血三日。曰此乃民間子。安得立。后有子。反當為王邪。後教皇后鳩太子。皇后數召太子賜食。阿保必先嘗之。后挾毒藥不得行。霍氏與御史大夫家爭道。欲蹋大夫門。御史叩頭謝。奴乃去。其放縱如此。御史大夫魏相上書。言霍氏驕奢。恐浸大不可得制。宜有損奪其盛權。以固萬世之基。全功臣之後。又故上事。皆有二封。其一封錄尚書事。當先發。所言不善。輒不奏。相復白去副封。以防壅塞。上善之。詔相給事中。相字弱翁。濟陰人也。於是上親政事。群臣得以徑奏封事。上五日一聽朝。丞相以下。各依職奏事。采納其言。考試功能。侍中尚書雖功勞當遷。輒厚加賞賜。不數改易。樞機周密。品式具備。是以上下相安。莫有苟且之意。及拜刺史郡守。輔相輒親見問。觀其所由。退而考察其行。以質其言。有名實不相應者。必知其所以然。上嘗曰。庶民所以安於田里。而無怨恨太息之心者。政平訟理也。與我共此者。其惟良二千石乎。以為長吏者。民之本也。數變易則下不安。民知其上久。不敢欺罔。則民從化。故二千石不可數遷徙。有治理之效者。輒璽書勉勵。增秩賜金。或爵至關內侯。公卿缺。輒選所長而遷次用之。故民安其上。吏勸其業矣。時頗修武帝故事。宮室車服。盛於昭帝時。任用能吏。諫議大夫王吉上書曰。今世俗吏治民者。非有禮義仁信稱旨。可世世通行者也。徒設刑以守之。欲以為治者。不知其所由。意以為穿鑿。各取一切。是以百里不同風。千里不同俗。國異政。人殊俗。詐偽萌生。刑罰無極。質朴日消。恩愛浸薄。孔子曰。安上治民。莫善於禮。非虛言也。願陛下承天心。發大義。與大臣公卿。延及儒生。述禮樂。明王制。驅一世之民。致於仁壽之域。則治何以不若成康。壽何以不若高宗。竊見當世趨務。不合於道者。謹以條奏。吉又以世俗嫁娶太早。未知有為父母之道而有子。是以教化不明。而人多夭。聘妻送女無節。則貧人恥不相及。故有不舉子者。夫得任子弟為官。失舉賢之義。又漢家列侯尚公主。諸侯列國。入承公主。使男事女。夫屈於婦。逆陰陽之位。皆宜改正。時上不納吉言。乃謝病歸。
荀悅曰。尚公主之制。人道之大倫也。昔堯釐降二女於媯汭。嬪於虞。易曰。帝乙歸妹。以祉元吉。春秋稱王姬歸於齊。古之達禮也。男替女凌。則淫暴之變生矣。禮自上降。則昏亂於下者眾矣。三綱之首。可不慎乎。夫成大化者。必稽古立中。務以正其本也。凡吉所言。古之道也。
三年春正月。詔曰。膠東相王成。勞來不怠。流民自至者八萬餘口。治有異等。其秩成中二千石。賜爵關內侯。夏四月戊辰。車騎將軍光祿勳張安世為大司馬。車騎將軍如故。京師大雨雹。大行治禮丞蕭望之上疏。願口陳災異。上在民間時。素聞蕭長倩名。曰此東海蕭生邪。問其狀。對曰。春秋魯昭公三年大雨雹。是時季孫專權。卒逐昭公。向使魯公察其變。宜無此害。附枝大者敗本心。私家盛者公室危。陛下以聖德居位。思政求賢。此堯舜之用心也。然祥瑞未臻。陰陽不和。是大臣任政。一姓專權之所致也。惟明主親萬機。舉賢良。以為腹心。公道立則姦邪塞。姦邪塞則私權廢矣。對奏。拜望之為謁者。是時招賢良。納直言。多上書言便宜者。輒下望之問狀。或用或罷。所獻奏皆可。望之遷諫議大夫。丞相司直。歲中三遷。初霍光秉政。長史邴吉。薦王仲翁與望之等數人。時吏民見光者。皆露索去刀兵。兩吏挾持之。望之獨不聽。自引出閣。光令吏勿持。既見。責曰。將軍輔翼幼君。將流大化。是以天下之士。延頸企踵。爭願自效。令士見者皆露索挾持。恐非周公輔相成王之禮。致白屋之意也。於是光獨不用望之。而仲翁等皆補大將軍吏。二歲間。仲翁至光祿大夫給事中。而望之以對策甲科。為郎署小苑東門長。仲翁出。從傳呼甚寵。顧謂望之曰。不肯碌碌。反抱關木。望之曰。各從其志。望之復失郎。至是乃得用焉。是時光兄子中郎將冠軍侯雲。樂平侯山。皆以過就第。山陽太守張敞上書曰。臣聞公子季友有功於魯。大夫趙衰有功於晉。大夫田寬有功於齊。皆疇其官位。延及子孫。後田氏篡齊。趙氏分晉。季氏專魯。仲尼作春秋。跡盛衰。譏世卿尤甚。今朝臣皆明言陛下褒寵大將軍以報功德。足矣。宜罷王侯皆就國。明詔以恩德不聽。群臣以義固爭之。久而後許之。天下必以陛下為不忘功德。而以朝臣為知禮。今朝廷不聞直聲。而令明詔自親其文。非策之得者也。今兩侯已出。人情不能相遠也。以臣心度之。大司馬及其枝屬。必有畏懼之心。夫近臣自危。非完計也。上善其言。五月甲申。丞相韋賢以老病。錫金鞍車駟馬。薨於家。子弘為太常丞。賢以弘當為嗣。太常職當陵廟。煩劇多過。敕令自免。弘懷讓不去官。及賢病篤。弘坐宗廟事繫獄。未決。室家問賢當為後者。賢恚恨不肯言。於是門下生。與賢宗家計議。共矯賢令。使家丞上書。言大行以小子河南都尉玄成為後。玄成聞當嗣。即徉狂。驗。不得已乃使封爵。上高其行。以玄成為河南太守。弘為大都尉。遷為東海太守。後玄成為列侯。侍祠孝惠廟。雨淖。不駕馬車。而騎馬至廟下。削爵為關內侯。玄成自傷貶父爵。乃為詩自責曰。惟我小子。不肅會同。墜彼輿服。黜此附庸。赫赫顯爵。自我墜之。微微附庸。自我招之。誰為忍愧。寄之我顏。孰將遐狂。從之夷蠻。於赫三事。匪俊匪作。於蔑小人。終焉其度。誰謂華高。跂其齊而。誰謂德廣。厲其庶而。譽我小子。不貳其尤。墜彼令爵。由此擇辭。四方群后。我監我視。威儀輿服。唯肅是履。六月壬申。御史大夫魏相為丞相。太子太傅邴吉為御史大夫。少傅東海疏廣。字仲翁。為太子太傅。平恩侯許伯為太子少傅。以太子尚幼。伯欲使其弟舜監護太子家事。上以問廣。廣對曰。太子國儲副君。官屬師友。必取天下英俊。不宜獨親外家。且太子有太傅有少傅。官屬以備。今復取舜監護家事。非所以廣太子德於天下也。上善其言而止。廣兄子受為太子家令。亦恭謹而好禮。上幸太子宮。受迎謁應對。及置酒侍宴。奉觴上壽。辭禮閒雅。上甚歡悅。頃之拜受為少傅。父子並為師傅。每朝。太傅在前。少傅在後。朝廷以為榮。九月壬辰地震。冬十月。詔舉方正直言極諫之士。罷車騎將軍右將軍屯兵。詔池苑未幸御者。假與貧民。郡國宮館勿修治。流民還鄉者。假公田貸種食。且勿算事。冬十有一月。詔郡國舉孝弟有行義者各一人。十有二月。初置廷尉平四人。秩六百石。諫議大夫鄭昌上疏言。今明主躬垂明聽。雖不置廷尉平。獄將自正。若開後嗣、不若刪定律令。律令一定。愚民知其所避畏。姦吏無所弄權柄。今不正其本。而救其末。世衰毀。則廷尉平招權而為亂首矣。省汶山郡。并蜀郡。
皇帝初生數月。遭巫蠱事。幽於郡邸獄。廷尉監魯國邴吉。字少卿。治巫蠱事於郡邸獄。憫曾孫之無辜。擇女徒謹厚者。使保養曾孫。置閒燥處。望氣者言長安獄中有天子氣。於是武帝遣使者。分條中都官獄中繫者。欲盡殺之。及使者至郡邸。獄官閉門拒使者曰。皇孫在此。他人無辜死猶不可。況親曾孫乎。使者自夕至明不入。還以聞。因劾奏吉。武帝亦悟。曰天使之然也。赦天下郡邸獄。巫蠱者亦不決。曾孫拘繫五年。吉私給衣食。占視甚有厚恩。後收養於掖庭令張賀。嘗事衛太子。奉養曾孫甚謹。以私財供給之。既壯。為取暴室嗇夫許廣漢女為妻。因依廣漢兄弟。及祖母家史氏。受詩於東海澓中翁。高才好學。足下有毛。居止數有神光照耀。每買餅。所從買家輒大售。亦以此自怪。秋七月庚申。徵入未央殿。封武陽侯。遂即皇帝位。見於高廟。年十八。八月己巳。丞相楊敞薨。九月大赦天下。戊寅。御史大夫蔡義為丞相。年老短小。兩吏扶夾乃能行。眾庶咸曰。大將軍苟可用專制者。光聞之曰。以為天子師。宜為丞相。何謂乎。初義以詩授昭帝。其人守學。旡咎而已。戊辰。左馮翊田廣明為御史大夫。冬十有一月。立皇后許氏。群臣方議所立。上乃求微時故劍。群臣知其旨。乃奏立許婕妤為皇后。父廣漢自以刑人。不宜居位。封為昌城君。後封平恩侯。皇后歸長樂宮。長樂宮初置屯衛。
本始元年春正月。遣使者持節。詔諸郡國。謹牧養民以風化。大將軍霍光稽首歸政。上謙讓不聽。遂委任焉。事皆先聞光。然後奏御。益封光萬七千戶。賞賜黃金七千斤。錢六千萬。雜綵繒三萬匹。奴婢百七十人。馬三千匹。甲第一區。將軍張安世封萬戶侯。其餘各以次受封。夏四月庚午地震。五月鳳皇集膠東千乘。赦天下。賜吏民爵。勿收田租賦。六月詔曰。故太子在湖。未有諡號。歲時祀。其議諡。具置園邑。有司奏請。禮為人後者為人之子。故降其父母不得祭。尊祖之義也。陛下為孝昭後。承祖宗之祀。制禮不踰閫。臣愚以為親諡。父宜曰悼考。母曰悼后。比諸侯國。置奉邑三百尺。故皇太子曰戾園。置奉邑二百家。史良姊號曰戾夫人。置守廝四十家。園置長丞周衛。奉守如法。太子有妃。有良姊。有孺子。凡二等。皆稱皇孫。史良姊者。魯國人也。兄曰恭。有三子。曰高曾玄。後皆封列侯。悼后王氏。涿郡人。兄曰無辜。封平昌侯。次曰武。封昌樂侯。賜外祖父母號曰博平君。食邑萬一千戶。追尊外祖父母乃始為恩成侯。詔涿郡治廝。置園邑四百家。長丞奉守如法。秋七月。立燕刺王太子建為廣陽王。廣陵王胥少子弘為高密王。廷尉史鉅鹿路溫舒上書曰。臣聞齊有無知之禍。桓公以興。晉有驪姬之難。文公用霸。近世趙王不終。諸呂作亂。而孝文入為太宗。由是觀之。禍亂之作。以開有德也。昭帝即世無嗣。大臣憂懣。昌邑即位。淫亂而廢。是乃皇天所以開至聖也。夫繼變亂之後。必有雋異之德。此聖賢所以推天命也。臣聞春秋正即位。大一統而慎始也。陛下初登至尊。與天合符。宜改前世之失。正受始之統。蕩滌煩文。除民疾苦。存亡繼絕。以應天意。夫獄者。天下之大命。書曰。與其殺不辜。寧失不經。今治獄者皆欲人死。非憎之也。上下相敺。以刻為明。深者獲功名。平者多後患。故治獄者皆欲人死。非憎之也。自安之道。在人之死也。夫人之情安則樂生。痛則思死。捶楚之下。何求而不得。故囚人不勝痛。則飾妄辭以示之。吏治者利其然。則指導以明之。上奏畏卻。則鍛鍊而周密內之。蓋奏者當成之時。雖咎繇聽之。猶以為死有餘罪。何則。文致之法明也。語曰。畫地為獄誓不入。刻木為吏議不對。此皆嫉吏悲痛之辭。故曰天下之患。莫不甚於獄。上善其言。遷廣陽王和府長吏。後為臨淮太守。治有異跡。
二年春。大司農田延年有罪。自殺。延年。齊人也。以定策安社稷。封陽城侯。官發僦民車牛三萬乘。載沙便橋下。送置陵上。車直錢一千。延年詐增車直二千。坐盜益三千萬。御史大夫田廣明謂霍光曰。春秋之義。以功覆過。當廢昌邑王時。非田子賓。大事莫成。今縣官出三千萬錢與之。何苦乎。光曰然。子賓實勇士。當發大義時。震動朝廷。光因舉手撫心曰。使我至今日病悸。曉大司農通往就獄。得與公卿議之。延年曰。幸得縣官寬我耳。何面目入牢獄。遂自刎而死。夏四月。詔有司議孝武廟樂。六月庚午。尊孝武廟曰世宗。奏盛德文始四時五行之舞。凡武德昭德盛德之舞。所以尊祖宗也。諸帝廟皆當奉文始四時五行之舞。武帝巡狩所幸郡國。皆當立廟告祠。祠世宗廟日。有白鶴集後庭。以立世宗廟。告祠孝昭寢廟。復有鴈五采集殿前。西河郡立世宗廟。有神光興於殿側。又興於房中。如鎧火狀。廣川郡立世宗廟。殿上有鐘音。房戶自開。夜有光。殿上盡明。初議立世宗廟。長信少府夏侯勝。以為武帝多殺士眾。竭民財力。奢侈無度。不宜立廟。勝坐毀謗詔書。毀先帝不道。及丞相長史黃霸阿不舉劾。皆下獄久繫。霸欲從勝受業。勝辭死罪。霸曰。朝聞道。夕死可矣。勝賢其言。遂授霸尚書。繫更再冬。講不怠。會赦。勝出為諫議大夫給事中。薦霸揚州刺史。霸。字次公。淮陽人。勝字長公。夏侯始昌之族子。勝為人質朴無威儀。見上時。誤謂上為君。或自稱字上前。上更以是親信之。嘗見出道上語。上聞而讓之。勝曰。陛下言善。臣故揚之。堯言布於天下。至今誦之。臣以可傳故耳。朝廷每有大議。上謂勝曰。先生通正言。無懲前事。初皇太后聽政。霍光以令太后從勝受尚書。及勝卒。太后縞素五日。儒者以為榮。
三年春正月癸亥。皇后許氏崩。初霍光夫人顯有小女。欲貴。皇后當產疾。顯陰使醫淳于衍行毒藥。後有人上書。告諸醫治疾無狀者。皆收繫。顯恐急。具狀諮光。因曰既已失計為之。無令吏急衍。光驚愕默然。後奏上。置衍勿論。事不發覺。夏大旱。五月、御史大夫田廣明為祁連將軍。與蒲類將軍趙充國。虎牙將軍田順。度遼將軍范明友。前將軍韓增。凡兵十五萬。與校尉常惠。持節護烏孫兵。並擊匈奴。初匈奴數侵邊。又西伐烏孫。武帝欲與烏孫共擊匈奴。故以江都王建女細君為公主。妻烏孫昆彌。昆彌以馬千匹為聘禮。漢為公主備屬官。內官侍御數百人。公主自為宮室居。歲時與昆彌飲食言語不通。公主悲愁。上聞而憐之。間歲遣使者。遺之甚厚。細君卒。復以楚王戊之孫女解愁。為公主以繼之。於是匈奴復侵烏孫昆彌。昆彌與公主上書。請共擊御奴。烏孫自將五萬騎。常惠與烏孫獲匈奴父行與嫂。名王都尉已下。四萬餘級。牛馬駱駝七十餘萬頭。烏孫皆自取其虜獲。時匈奴聞漢大出兵。皆將老弱。驅畜產遠遁逃。故漢軍所得少。而祁連將軍。虎牙將軍有罪。皆自殺。常惠封長羆侯。匈奴由是人民畜產死亡者眾。而國虛耗矣。其冬單于自將擊烏孫。會天大雨雪。一日深一丈餘。匈奴人民畜產凍死。還者十無一二。於是丁零乘弱攻其北。烏丸入其東。烏孫入其西。又重以饑餓。死者十三。匈奴大困。諸國羈屬者皆瓦解。攻盜不能治。匈奴遂弱矣。六月乙丑。丞相蔡義薨。甲辰。長信少府韋賢為丞相。大司農魏相為御史大夫。
四年春正月。遣使賑貧民。減大官。損膳省宰。樂府減樂人。三月乙亥。立皇后霍氏。光女也。賜丞相已下至郎吏。金帛各有差。赦天下。夏四月壬寅。郡國四十九地震。或山崩泉出。宗廟隳落。上素服避正殿。五月大赦。鳳皇集北海安丘。秋。廣川王去有罪。廢徙上庸。自殺。去者。惠王越之孫。初事師受易。師數諫正之。去後以師為內史掾。師數使內史禁切王家。欲以示正之。去怒。陰使人殺師父子。不發覺。其後用幸姬昭信等之讒。殺姬昭平等二人。恐語泄。復殺婢三人。昭信又曰。夢見昭平等。去曰。虜乃敢復見。不畏我邪。掘尸皆燒之為灰。後立昭信為后。又陰譖幸姬陶望卿。疑與郎吏有私。去即祼望卿。令諸姬各持燒鐵共灼之。望卿走投井未死。割其脣鼻。斷其舌。昭信與去共支解。置大鑊中。又取桃灰毒藥并煮之。連日復殺其女弟都。後去數召姬榮愛。與之飲酒。昭信讒之。投井中。出之未死。燒刀灼潰兩眼。生割兩股。銷鉛錫灌口中。愛死。支解。以棘埋之。諸得幸者。昭信見讒殺凡十四人。皆埋宮中。昭信又謂去曰。諸姬淫佚難禁。請閉諸舍門。無令得妄出入。使其大婢為僕射。主外永巷。盡閉封諸舍門。上鑰於太后。太后置酒。乃召見昭信與去。從十餘婢。傳歌遊戲。望卿母求二女尸。昭信令奴殺之。後捕奴。得辭伏狀。內史相劾狀奏之。有司請捕誅去。上不忍致法。廢徙之蜀。昭信棄市。
地節元年春正月。有星孛於西方。太白二丈。本志云。太白為天之將軍。彗孛加之。埽滅之象也。三月。假郡國貧民田。夏六月。詔宗室。屬籍未盡而罪絕者。復屬使得自新。冬十有一月。楚王延壽謀反。自殺。十有二月癸亥晦。日有食之。
二年春正月庚午。大司馬將軍霍光疾病。上自臨問。為之涕泣。及薨。皇太后親自臨喪。太中大夫御史持節護喪事。中二千石治幕府墓廝。上賜金錢繒絮繡被百領。衣五十篋。璧玉珠璣玉含。椊棺便房黃腸題湊各一具。樅木外藏槨一十五具。東園溫明祕器。皆如乘輿制度。載光柩以轀輬車。黃屋左纛。發材官輕車北軍五校士軍陣至茂陵。以送葬。諡曰宣成侯。疇其爵邑。復其後世。如蕭相國。子禹嗣為左將軍。復使光兄子雲。侍中奉車都尉雲弟樂平侯山。領尚書事。示不專政。以優崇霍氏也。夏四月戊辰。立皇太子。大赦天下。霍光既薨、光夫人顯改光生時所造塋制。而更奢大之。起出三闕。築神道。北臨昭臺。南出罘罳。盛飾輦道。通屬永巷。而幽良人婢妾以守之。廣治第舍。作乘輿駕輦。加畫繡茵馮。黃金塗。韋絮薦輪。侍婢以五綵絲輓顯於第中遊戲。與光所幸監奴馮子都淫。而禹山等繕治第宅。走馬馳逐。及山兄冠軍侯雲。當朝謁。數稱疾。私出遊獵。或遣蒼頭代朝謁。莫敢譴者。而顯及諸女。晝夜出入長信宮殿中無度。及上立太子。顯怒不飲食。歐血三日。曰此乃民間子。安得立。后有子。反當為王邪。後教皇后鳩太子。皇后數召太子賜食。阿保必先嘗之。后挾毒藥不得行。霍氏與御史大夫家爭道。欲蹋大夫門。御史叩頭謝。奴乃去。其放縱如此。御史大夫魏相上書。言霍氏驕奢。恐浸大不可得制。宜有損奪其盛權。以固萬世之基。全功臣之後。又故上事。皆有二封。其一封錄尚書事。當先發。所言不善。輒不奏。相復白去副封。以防壅塞。上善之。詔相給事中。相字弱翁。濟陰人也。於是上親政事。群臣得以徑奏封事。上五日一聽朝。丞相以下。各依職奏事。采納其言。考試功能。侍中尚書雖功勞當遷。輒厚加賞賜。不數改易。樞機周密。品式具備。是以上下相安。莫有苟且之意。及拜刺史郡守。輔相輒親見問。觀其所由。退而考察其行。以質其言。有名實不相應者。必知其所以然。上嘗曰。庶民所以安於田里。而無怨恨太息之心者。政平訟理也。與我共此者。其惟良二千石乎。以為長吏者。民之本也。數變易則下不安。民知其上久。不敢欺罔。則民從化。故二千石不可數遷徙。有治理之效者。輒璽書勉勵。增秩賜金。或爵至關內侯。公卿缺。輒選所長而遷次用之。故民安其上。吏勸其業矣。時頗修武帝故事。宮室車服。盛於昭帝時。任用能吏。諫議大夫王吉上書曰。今世俗吏治民者。非有禮義仁信稱旨。可世世通行者也。徒設刑以守之。欲以為治者。不知其所由。意以為穿鑿。各取一切。是以百里不同風。千里不同俗。國異政。人殊俗。詐偽萌生。刑罰無極。質朴日消。恩愛浸薄。孔子曰。安上治民。莫善於禮。非虛言也。願陛下承天心。發大義。與大臣公卿。延及儒生。述禮樂。明王制。驅一世之民。致於仁壽之域。則治何以不若成康。壽何以不若高宗。竊見當世趨務。不合於道者。謹以條奏。吉又以世俗嫁娶太早。未知有為父母之道而有子。是以教化不明。而人多夭。聘妻送女無節。則貧人恥不相及。故有不舉子者。夫得任子弟為官。失舉賢之義。又漢家列侯尚公主。諸侯列國。入承公主。使男事女。夫屈於婦。逆陰陽之位。皆宜改正。時上不納吉言。乃謝病歸。
荀悅曰。尚公主之制。人道之大倫也。昔堯釐降二女於媯汭。嬪於虞。易曰。帝乙歸妹。以祉元吉。春秋稱王姬歸於齊。古之達禮也。男替女凌。則淫暴之變生矣。禮自上降。則昏亂於下者眾矣。三綱之首。可不慎乎。夫成大化者。必稽古立中。務以正其本也。凡吉所言。古之道也。
三年春正月。詔曰。膠東相王成。勞來不怠。流民自至者八萬餘口。治有異等。其秩成中二千石。賜爵關內侯。夏四月戊辰。車騎將軍光祿勳張安世為大司馬。車騎將軍如故。京師大雨雹。大行治禮丞蕭望之上疏。願口陳災異。上在民間時。素聞蕭長倩名。曰此東海蕭生邪。問其狀。對曰。春秋魯昭公三年大雨雹。是時季孫專權。卒逐昭公。向使魯公察其變。宜無此害。附枝大者敗本心。私家盛者公室危。陛下以聖德居位。思政求賢。此堯舜之用心也。然祥瑞未臻。陰陽不和。是大臣任政。一姓專權之所致也。惟明主親萬機。舉賢良。以為腹心。公道立則姦邪塞。姦邪塞則私權廢矣。對奏。拜望之為謁者。是時招賢良。納直言。多上書言便宜者。輒下望之問狀。或用或罷。所獻奏皆可。望之遷諫議大夫。丞相司直。歲中三遷。初霍光秉政。長史邴吉。薦王仲翁與望之等數人。時吏民見光者。皆露索去刀兵。兩吏挾持之。望之獨不聽。自引出閣。光令吏勿持。既見。責曰。將軍輔翼幼君。將流大化。是以天下之士。延頸企踵。爭願自效。令士見者皆露索挾持。恐非周公輔相成王之禮。致白屋之意也。於是光獨不用望之。而仲翁等皆補大將軍吏。二歲間。仲翁至光祿大夫給事中。而望之以對策甲科。為郎署小苑東門長。仲翁出。從傳呼甚寵。顧謂望之曰。不肯碌碌。反抱關木。望之曰。各從其志。望之復失郎。至是乃得用焉。是時光兄子中郎將冠軍侯雲。樂平侯山。皆以過就第。山陽太守張敞上書曰。臣聞公子季友有功於魯。大夫趙衰有功於晉。大夫田寬有功於齊。皆疇其官位。延及子孫。後田氏篡齊。趙氏分晉。季氏專魯。仲尼作春秋。跡盛衰。譏世卿尤甚。今朝臣皆明言陛下褒寵大將軍以報功德。足矣。宜罷王侯皆就國。明詔以恩德不聽。群臣以義固爭之。久而後許之。天下必以陛下為不忘功德。而以朝臣為知禮。今朝廷不聞直聲。而令明詔自親其文。非策之得者也。今兩侯已出。人情不能相遠也。以臣心度之。大司馬及其枝屬。必有畏懼之心。夫近臣自危。非完計也。上善其言。五月甲申。丞相韋賢以老病。錫金鞍車駟馬。薨於家。子弘為太常丞。賢以弘當為嗣。太常職當陵廟。煩劇多過。敕令自免。弘懷讓不去官。及賢病篤。弘坐宗廟事繫獄。未決。室家問賢當為後者。賢恚恨不肯言。於是門下生。與賢宗家計議。共矯賢令。使家丞上書。言大行以小子河南都尉玄成為後。玄成聞當嗣。即徉狂。驗。不得已乃使封爵。上高其行。以玄成為河南太守。弘為大都尉。遷為東海太守。後玄成為列侯。侍祠孝惠廟。雨淖。不駕馬車。而騎馬至廟下。削爵為關內侯。玄成自傷貶父爵。乃為詩自責曰。惟我小子。不肅會同。墜彼輿服。黜此附庸。赫赫顯爵。自我墜之。微微附庸。自我招之。誰為忍愧。寄之我顏。孰將遐狂。從之夷蠻。於赫三事。匪俊匪作。於蔑小人。終焉其度。誰謂華高。跂其齊而。誰謂德廣。厲其庶而。譽我小子。不貳其尤。墜彼令爵。由此擇辭。四方群后。我監我視。威儀輿服。唯肅是履。六月壬申。御史大夫魏相為丞相。太子太傅邴吉為御史大夫。少傅東海疏廣。字仲翁。為太子太傅。平恩侯許伯為太子少傅。以太子尚幼。伯欲使其弟舜監護太子家事。上以問廣。廣對曰。太子國儲副君。官屬師友。必取天下英俊。不宜獨親外家。且太子有太傅有少傅。官屬以備。今復取舜監護家事。非所以廣太子德於天下也。上善其言而止。廣兄子受為太子家令。亦恭謹而好禮。上幸太子宮。受迎謁應對。及置酒侍宴。奉觴上壽。辭禮閒雅。上甚歡悅。頃之拜受為少傅。父子並為師傅。每朝。太傅在前。少傅在後。朝廷以為榮。九月壬辰地震。冬十月。詔舉方正直言極諫之士。罷車騎將軍右將軍屯兵。詔池苑未幸御者。假與貧民。郡國宮館勿修治。流民還鄉者。假公田貸種食。且勿算事。冬十有一月。詔郡國舉孝弟有行義者各一人。十有二月。初置廷尉平四人。秩六百石。諫議大夫鄭昌上疏言。今明主躬垂明聽。雖不置廷尉平。獄將自正。若開後嗣、不若刪定律令。律令一定。愚民知其所避畏。姦吏無所弄權柄。今不正其本。而救其末。世衰毀。則廷尉平招權而為亂首矣。省汶山郡。并蜀郡。
