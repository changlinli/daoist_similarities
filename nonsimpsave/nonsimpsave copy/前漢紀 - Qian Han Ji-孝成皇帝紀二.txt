三年。春二月。楚王囂來朝。詔曰。囂孝弟仁慈。在國二十餘年。纖介之過未嘗聞。書不云乎。用德彰厥善。其封囂子勳為廣戚侯。二月丙戌。犍為地震。山崩。擁江水逆流。秋八月乙卯晦。日蝕。光祿大夫劉向。校中祕書。謁者臣農。使使求遺書於天下。故典籍益博矣。劉向典校經傳。考集異同。云。易。始自魯商瞿子木。受于孔子。以授魯槁庇子庸。子庸授江東馯臂子弓。子弓授燕人周醜子家。子家授東武孫虞子乘。子乘授齊國田何子裝。及秦焚詩書。以易為卜筮之書。獨不焚。漢興。田何以易授民。故言易者。本之田何焉。菑川人楊叔傳其學。武帝時。為大中大夫。由是有楊氏學。梁人丁寬受易田何。為梁孝王將軍距吳楚。著易說三萬言。寬授槐里田王孫。王孫授沛人施讎。東海孟喜。琅邪梁丘賀。讎為博士。喜為丞相掾。由是有施孟梁丘之學。此三家者。宣帝之時立之。京房受易於梁人焦延壽。獨得隱士之說。託之孟氏。劉向校易說。皆祖之田何。唯京房為異黨。不與孟氏同。由是有京氏學。元帝時立之。東萊人費直。治易長於筮。無章句。徒彖象繫辭十篇文言解說上下經。沛人高相。略與費氏同。專說陰陽災異。此二家。未立於學官。唯費氏經與魯古文同。尚書本自濟南伏生。為秦博士。及秦焚書。乃辟藏其書。漢興。伏生求其書。亡數十篇。得二十九篇。文帝欲徵伏生。時年九十餘。不能行。遣晁錯往受之。千乘人歐陽伯和傳其學。而濟南張生傳尚書。授夏侯始昌。始昌傳族子勝。勝傳從兄子建。建又事歐陽氏。頗與勝異。由是為大小夏侯之學。宣帝時立之。魯恭王壞孔子宅。以廣其宮。得古文尚書。多十六篇。及論語孝經。武帝時。孔安國家獻之。會巫蠱事。未列於學官。詩。始自魯申公作古訓。燕人韓嬰。為文帝博士。作詩外傳。齊人轅固生為景帝博士。亦作詩外內傳。由是有魯韓齊之學。趙人有毛公。為河間獻王博士。作詩外傳。謂得子夏所傳。由是為毛詩。列於學官。禮。始於魯高堂生。傳士禮十八篇。多不備。魯人徐生。善為禮容。文帝時。為禮官大夫。宣帝時。為少府。后倉最為明禮。而沛人戴聖戴德傳其業。由是有后倉大小戴之學。其禮古經五十六篇。出於魯壁中。猶未能備。歆以周官十六篇為周禮。王莽時。歆奏。以為禮經。置博士。樂。自漢興。制氏以知雅樂聲律。世在樂官。但紀鏗鏘鼓舞而已。不能言其義。河間獻王與毛公等共采周官與諸子樂事者。乃為樂記。及劉向校祕書。得古樂記二十三篇。與獻王記不同。春秋。魯人穀梁赤齊人公羊高。各為春秋作傳。景帝時。胡母子都與董仲舒治春秋公羊。皆為博士。瑕丘人江公治穀梁。與仲舒議春秋。不及仲舒。武帝時。遂崇立公羊。而東平嬴公受其業。昭帝時。為諫議大夫。授魯國眭孟。孟授東海嚴彭祖。彭祖授顏安樂。由是有顏嚴之學。沛人蔡千秋治穀梁。與公羊家並議帝前。帝善穀梁說。擢千秋為諫議大夫。遂立穀梁。始魯人左丘明。又為春秋作傳。漢興。張蒼賈誼皆為左氏訓。劉歆尤善左氏。平帝時。立左氏春秋毛詩逸禮古文尚書。後復皆廢。及論語有齊魯之說。又有古文。凡經皆古文。凡書有六本。謂象形象事象意象聲轉注假借也。有六體。謂古文奇字篆書隸書蟲書也。秦時獄官。多事省文。從易。施之於徒隸。故謂之隸書。昔周之末。孔子既歿。後世諸子。各著篇章。欲崇廣道藝。成一家之說。旨趣不同。故分為九家。有儒家道家陰陽家法家名家墨家縱橫家雜家農家。儒家者流。蓋出於司徒之官。明教化者也。道家者流。蓋出於史官。明成敗興廢。然後知秉要持權。故尚無為也。陰陽家者流。蓋出於羲和之官。敬順昊天。以授民時者也。法家者流。蓋出理官也。名家者流。蓋出於理官。民位不同。體亦異數。故正名也。墨家者流。蓋出於清廟之官。茅屋采椽。是以尚儉。宗祀嚴父。是以右鬼神。養三老五更。是以兼愛。選士大射。是以尚賢。順四時五行。是以非命。以孝示天下。是以尚同。縱橫家者流。蓋出行人之官。遭變用權。受命而不受辭。雜家者流。蓋出於議官。農家者流。蓋出於農稷之官。各引一端。高尚其事。其言雖殊。譬猶水火。相滅亦相生也。舍所短。取所長。足以通萬方之略矣。又有小說家者流。蓋出於街談巷議。所造及賦誦兵書術數方伎。皆典籍苑囿。有采於異同者也。劉向卒。上復使向子歆繼卒父業。而歆遂撰群書而奏七略。有輯略。有詩賦略。有六藝略。有諸子略。有兵書略。有術數略。有方伎略。共萬三千二百六十九卷。自是以來。稍稍復增集。
荀悅曰。經稱立天之道。曰陰與陽。立地之道。曰柔與剛。立人之道。曰仁與義。陰陽之節。在於四時五行。仁義之大體。在於三綱六紀。上下咸序。五品有章。淫則荒越。民失其性。於是在上者。則天之經。因地之義。立度宣教。以制其中。施之當時。則為道德。垂之後世。則為典經。皆所以總統綱紀。崇立王業。及至末俗。異端並生。諸子造誼。以亂大倫。於是微言絕。群議繆焉。故仲尼畏而憂之。詠歎斯文。是聖人篤文之至也。若乃季路之言何必讀書然後為學。棘子成曰君子質而已矣何以文為。夫潛地窟者而不睹天明。守冬株者而不識夏榮。非通照之術也。然博覽之家。不知其穢。兼而善之。是大田之莠。與苗並興。則良農之所悼也。質樸之士。不擇其美。兼而棄之。是崑山之玉。與石俱捐。則卞和之所痛也。故孔子曰。博學於文。約之以禮。亦可以弗畔矣夫。孝武皇帝時。董仲舒推崇孔氏。抑絀百家。至劉向父子。典校經籍。而新義分方。九流區別。典籍益彰矣。自非至聖之崇。孰能定天下之疑。是以後賢異心。各有損益。中興之後。大司農鄭眾。侍中賈逵。各為春秋左氏傳作解注。孝桓帝時。故南郡太守馬融著易解。頗生異說。及臣悅叔父故司徒爽。著易傳。據爻象。承應陰陽變化之義。以十篇之文。解說經意。由是兗豫之言易者。咸傳荀氏學。而馬氏亦頗行。於是爽又著詩傳。皆附正義。無他說。又去聖久遠。道義難明。而古文尚書毛詩左氏春秋周官。通人學者。多好尚之。然希各得立於學官也。是時。夜郎王興與勾町王及各諸外國。更相攻伐。遣大中大夫張匡。持節以和解之。興不承詔命。刻木為漢使而射之。於是以臨邛陳立為牂柯太守。立喻告興。興不從命。立奏請誅之而未報。立從數千人出行縣。至興國。且同亭召興。興以從邑各數百人詣立。立責數興。因斬興頭。巴君曰。將軍誅無狀。請出曉士眾。皆釋兵降。勾町王等。其王震恐。乃入粟牛羊以勞士眾。立還歸郡。興妻父翁指。與興子務邪。收餘兵迫脅旁邑。立奏募諸蠻夷與都尉長吏攻翁指等。蠻夷共斬其首以降。西夷遂平。會巴蜀郡多盜賊。徙立為巴郡太守秩中二千石。爵左庶長。後徙天水太守。勸耕農。為天下最。賜黃金四十斤。
四年。春正月。匈奴單于來朝。引見白虎殿。丞相王商坐未央廷。商為人有威重。長八尺餘。身體盛大。容貌絕人。單于見商謁拜。商起。離坐與言。單于仰視商容貌。遷延郤退。甚畏敬之。赦天下。二月。單于罷歸。三月癸丑朔。日有蝕之。遣光祿大夫博士孟嘉等行次河所。傷敗不能自存者。賑貸收葬之。壬辰。長陵臨涇岸崩。壅水。夏四月壬寅。丞相王商免。王鳳既以議水事恨商。而琅邪郡有災害。商按太守楊肜。鳳為肜請。商不聽。遂奏免肜。而按果寢不下。鳳由是重怨商。乃令人誣告商與父侍婢姦。商女弟淫逸。使奴殺其父。又疑商教殺之。上欲勿治。鳳固爭之。遂收丞相印綬。商免三日。發病而歐血死。
荀悅曰。王商言水不至。非以見智也。非以傷鳳也。欲將忠主安民。事不得已。而鳳以為慨恨。馮婕妤之當熊。非欲見勇也。非欲求媚也。非以高左右也。惻怛於心。將以救上。而傅昭儀以為隙。皆至於死。真可痛乎。夫獨智不容於世。獨行不畜於時。是以昔人所以自退也。雖退猶不得自免。是以離世深藏。以天之高而不敢舉首。以地之厚而不敢投足。詩云。謂天蓋高。不敢不跼。謂地蓋厚。不敢不蹐。哀今之人。胡為虺蜴。本不敢立於人間。況敢立於朝乎。自守猶不免患。況敢守於時乎。無過猶見誣枉。而況敢有罪乎。閉口而獲誹謗。況敢直言乎。雖隱身深藏猶不得免。是以甯武子佯愚。接輿為狂。困之至也。人無狂愚之慮者。則不得自安於世。是以屈原怨而自沈。鮑焦憤而矯死。悲自甚也。雖死猶懼形骸之不深。魂神之不遠。故徐衍負石入海。申屠狄蹈甕之河。痛之極也。悲夫。以六合之大。匹夫之微。而一身無所容焉。豈不哀哉。是以古人畏患。苟免以計安身。撓直為曲。斲方為圓。穢素絲之潔。推亮直之心。是以羊舌職受盜於王室。蘧伯玉可卷而懷之。以死易生。以存易亡。難乎哉。夏六月丙午。光祿大夫張禹為丞相。禹字子文。河內人。上為太子時。禹為博士。以論語孝經授上。而博士鄭寬中以尚書授上。皆賜爵關內侯。禹為人謹厚。然內殖貨財。多買田。至四百頃。皆涇渭溉灌。極高腴上賈。財物皆稱是。庚戌。楚王囂薨。山陽火生石中。改元為陽朔。
陽朔元年。春二月丁未。晦。日有蝕之。三月。赦天下。冬。京兆尹王章下獄死。章。泰山人也。好節義。敢直言。元帝時。為左曹中郎將。為石顯所排。免。上即位。大將軍王鳳專權。舉章為司隸校尉。貴戚皆敬憚之。以選。為京兆尹。章雖為鳳所舉。疾鳳專權。不親附鳳。乃奏封事。召見。言鳳誣罔不忠。不堪任用。上悟。謂章曰。微京兆尹直言。吾不聞吾社稷計。且唯賢知賢。君試為朕求可以自輔者。因薦琅邪太守馮野王。上欲以代鳳。時鳳弟侍中王音私聽之。告鳳。鳳懼。稱病就第。乃上書乞骸骨。辭旨甚哀切。太后聞之。流涕不食。上少而親鳳。亦不忍廢鳳。復起視事。先是。鳳進小婦弟為美人。已嘗適人。章以為羌胡尚殺首子以盪腸以正世。而鳳進已出之女。不忠不敬。於是尚書劾奏章。知野王前以王舅出補吏而薦。欲令在朝。阿附諸侯。又比上於夷狄。非所宜言。罪至大逆。死獄中。妻子徙合浦。初。章學長安疾。病無被。臥牛衣中。與妻子辭訣涕泣。其妻怒之曰。仲卿京師尊貴。在朝廷者。誰逾仲卿也。今疾病困厄。不自激昂。乃反涕泣。何其鄙也。及上封事。妻止之曰。人當知足。獨不念牛衣中事邪。章曰。非女子所知也。及章下獄。妻子皆收繫。章小女年十二。夜起號泣曰。我君死矣。獄上。呼囚常至九。今八而止。我君素剛。先死者必我君也。章果已死。眾庶愍而痛之。先是王尊為京兆尹。及章死。王吉子駿為京兆尹。皆有能名。故京兆為之語曰。前有趙張。後有三王。九江人梅福。以布衣因縣道上書言變事。曰。故京兆尹王章。質性忠直。非有反逆之辜。而戮及妻子。折直士之節。結諫臣之舌。群臣皆知其非罪。然不能爭。天下以言為戒。此最國家之大患也。群臣順旨。莫有執正。何以明其然也。試取民所上書。陛下之所善者。試下之廷尉。必曰非所宜言。大不敬。以此卜之可見矣。方今君命圮絕。而主威奪。外戚之權。日以盛隆。漢興以來。社稷三危。呂霍上官。皆母后之家。親親之道。全之為右。當以賢師良傅。教以孝弟之道。今乃尊寵其位。授以魁柄。使之驕逆。至於夷滅。此失親親之大者也。後福又上書曰。臣聞不在其位而謀其政者。越職也。位卑而言高。觸罪也。越職觸罪。危言世患。雖伏鑕橫分。臣之願也。守職不言。沒齒全身。死之日。尸未腐而名滅。雖有齊景之位。伏櫪千駟。臣不貪也。故願一登文石之階。陟丹霄之途。當戶牖之法。坐展平生之愚。慮。雖無益於當時。有遺於後世。此臣寢所以不安。食所以忘味也。昔武王伐紂。未及下車而存五帝之後。封殷於宋。紹夏於杞。明著三統。示不獨有。春秋經曰。宋殺其大夫。穀梁傳曰。其下稱名氏。以其存祖位。尊之也。此言孔子故殷後也。雖非正統。封其子孫。以為殷。禮亦宜之。傳曰。賢者子孫。宜有土地。而況聖人。又殷之後哉。今仲尼之廟。不出闕里。孔氏子孫。不免編戶。以聖人之德。而歆匹夫之祀。非皇天之意也。今陛下誠能據仲尼之素功以封其子孫。則國家必獲其福。又陛下之名。與天無極。何則。追聖人之素功。封其子孫。未有法也。若能為之。後世必以為法。不滅之名。可不勉哉。福自以疏遠。又譏切王氏。前後數上書。輒不見納。及後王莽專政。福一朝其妻子去九江。人傳以為僊去。其後有人見福於會稽。變姓名為市門吏。
二年。春寒失節。三月。赦天下。御史大夫張忠卒。夏四月丁卯。侍中太僕王音為御史大夫。五月。除吏八百石五百石秩。秋。關東大水。八月甲戌。定陶王康薨。
三年。三月。有石隕於東郡八。夏六月。潁川鐵官徒申屠聖等八百十人。殺長吏。盜庫兵。自稱將軍。經歷郡國。遣丞相長史丞逐捕。以軍興從事。皆伏辜。秋八月丁巳。大司馬大將軍王鳳薨。鳳病篤。上臨問。執其手垂泣曰。將軍而有不諱。平陵侯譚。次將軍矣。鳳頓首泣曰。譚等雖於臣至親。行皆奢侈。不如御史大夫音謹飭。臣敢以死爭之。初。譚嘗倨。不肯事鳳。而音恭敬。鳳薦之。鳳薨。音為大司馬車騎將軍秉政。而譚鎮城門兵。音以從舅越次。小心親職。上嘉焉。封安陽侯。而譚見音越度。與音有隙。不受城門職而薨。上閔悔之。乃令成都侯立作特進。領城門兵。得舉吏如大將軍府。郎中魏都杜業說音曰。恩深者其養謹。愛至者其報詳。夫戚而不見異。親而不見殊。孰能無怨。此棠棣角弓之所為作也。昔秦伯有千乘之國。而不能容其母弟。春秋譏焉。周邵則不然。忠以相輔。義以相匡。不以聖德獨兼國寵。分職於陝。並為輔弼。故內無怨恨之隙。外無輕侮之嫌。俱饗天佑。兩荷高名。蓋以此也。竊見成都侯。明詔所以優寵。將軍宜承順聖意。加異往時。每事凡誼。必與及之。昔魏文侯悟大鴈之獻。而父子益親。陳平供一飯之饌。而將相加歡。所接雖在楹陛俎豆之間。其為國折衝厭難。豈不遠哉。音甚納其言。而業後為涼州刺史。冬十月丁卯。光祿勳于永為御史大夫。
四年。春二月。赦天下。夏四月。雨雪。秋九月壬申。東平王宇薨。閏月壬戌。御史大夫于永卒。
鴻嘉元年。春正月癸巳。少府薛宣為御史大夫。二月壬午。行幸初陵。赦作徒。以新豐戲鄉為昌陵縣。奉初陵。賜天下名爵一級。女子百戶牛酒。鰥寡孤獨高年帛。逋貸不入者勿收。三月庚戌。丞相張禹。賜金安車駟馬免。夏四月庚辰。御史大夫薛宣為丞相。宣。東海人也。為人清淨有恩。好威儀。進止雍容。甚可觀也。然經術淺薄。長於政事。初為不其丞。琅邪太守趙貢者。廣漢兄子。謂宣曰。薛君。丞相德也。我兩子亦中丞相史。察宣孝廉。遂歷州郡。所在樹名跡。眾職修治。及為丞相。頗號煩碎。而趙公兩子除為丞相史。京兆尹王駿為御史大夫。詔民年未滿十歲。賊鬥殺人及犯殊死者。上請廷尉以聞。得減死。冬。黃龍見真定。
二年。春。行幸雲陽。二月。博士行鄉飲酒禮。有雉飛集於庭。歷階升堂而雊。後集諸府。又集承明殿門屋上。大司馬音上書言災異天戒。後日。上詔音曰。朕聞捕得雉。毛羽頗摧折。類拘執者。得無人為之邪。對曰。皇天見災異。欲以戒人主。不知誰為佞諂之計。詿誤聖德。左右阿諛者甚眾。不待臣音。臣音復諛如是。而使陛下不覺悟。大禍且至。臣音當先受誅。陛下即位十五年。繼嗣不立。而日夜出遊。外有微行之害。內有疾痛之憂。而終不改。天尚不能感動陛下。臣何敢望獨有極言。待死而已。是時。上好為微行。谷永諫曰。易稱得臣无家。言王者得臣天下。故無私家也。今陛下棄萬乘之至貴。樂家人之賤事。厭高美之尊號。好匹夫之卑字。崇聚僄輕無義之人。以為私客。置私田於民間。畜私奴婢車馬北宮。數挺身獨行。與小人晨夜相隨。烏集醉飽吏民之家。亂服共坐。混殽無別。典門戶奉宿衛之臣。執干戈於空宮。公卿百僚。不知陛下所在。積數年。昔虢公為無道。有神降曰。賜爾。土田言。將以庶人受土田也。諸侯聞曰。猶為失國。而況王者畜私田財物。為庶人之事乎。時太后及諸舅皆憂上無繼嗣。數為微行。故推谷永令切諫而為之內應。詔舉敦厚行義能直言者。夏。徙郡國豪傑資五百萬以上五千餘戶於昌陵。五月癸未。有石隕於杜郵三。六月。立中山憲王孫宏為廣德王。
三年。夏四月。赦天下。大旱。五月乙亥。天水冀南山大石鳴。聲隆隆如雷。有頃乃止。聞於平襄二百四十里。野雉皆鳴。石長一丈三尺。廣厚略等。民俗名曰石鼓。石鼓鳴。有兵云。秋八月乙卯。孝景廟北闕災。冬十有一月甲寅。皇后許氏廢。許后聰慧善史書。自為妃。至上即位。常寵於上。後宮希得進。時數有災異。谷永杜欽等皆陳咎在於後宮。上然其言。於是省減掖庭後宮椒房用度。皇后上疏自陳。以為上誠太迫急。上於是採言事者之意以報之曰。建始元年正月。白氣出營室者。後宮也。正月於尚書為皇極。皇極。王氣之極。白氣。出西方之氣也。於春當廢。今正於皇極之月。興廢氣於後宮。著繼嗣之微賤人將起也。至其九月流星出於文昌。貫紫微宮。臨鉤陳。此又彰顯前災。著其在內也。其後則北宮井溢。南流逆理數郡。水出流殺。人民訛言相驚。僮女入宮。此陰氣盛溢。違綱紀之應也。鼠巢於野樹。鳥焚其巢於泰山之域。易曰。鳥焚其巢。旅人先笑而後號咷喪牛於易。凶。言王者處民之上。如鳥之處巢。不卹百姓。百姓叛而去之。若鳥之自焚其巢也。雖先快意悅笑。後必號咷而無及也。百姓喪其君。若亡牛耳。故稱凶。泰山。易姓告代之處。今正於岱宗之山。甚可懼也。夏四月乙亥朔。日有蝕之。於東井。東井。京師地也。己。土也。亥。水也。明陰氣盛。咎在內也。虧君體於戊己。著絕世於皇極。於東井者。禍敗及京都也。變怪眾備。未來益重。成形之禍。月以迫切。不救之患。日侵屢深。咎敗灼灼若此。豈可以忽哉。書曰。惟先格王。正厥事。皇后其剋心秉德。稱順婦道。深惟無忽。是時后宮多新愛。而皇后寵益衰。后姊安平侯夫人謁等。為后求媚道。咒詛後宮妊娠者。太后大怒。下吏考問。謁等誅死。而后廢處昭臺宮內。親屬皆歸故郡山陽。本志以為是後趙飛燕為皇后。妹為昭儀。姊妹專寵。卒害皇子。果絕嗣。後上暴崩。昭儀自殺。皇后亦誅。此災異之應。非許后之咎也。一曰。王氏貴戚。將生易代之禍云。趙婕妤譖愬班婕妤挾媚道咒詛。上考問。對曰。妾聞死生有命。富貴在天。為善尚不蒙福。為邪欲何以望。若使鬼神有知。不受不臣之愬。如其無知。愬之何益。故不敢為也。上善其對而憐之。賜黃金百斤。班婕妤恐終必見危。求供養太后於長信宮。上許焉。初。上遊於後庭。嘗欲班婕妤同輦載。辭曰。觀古之圖書。賢聖之君。皆有賢臣在側。三代末主。乃有嬖女。今欲同輦。得無近褒姒之幸乎。上善其言而止。婕妤兄伯為光祿大夫侍中。上嘗設燕飲坐。及率群諸侍。皆引滿坐中。與伯談笑大謔。時帷坐屏風。畫紂醉據妲己。上指問伯。紂為無道。乃至是乎。伯對曰。書云。乃用其婦人之言。何有倨婦於朝。所謂眾惡歸之。不如是之甚也上曰。苟不若此。此圖何戒。對曰。沉湎于酒。微子所以告去。式號式呼。大雅所以留連。詩書淫亂之戒。原皆在於酒。上慨然歎曰。嗟乎。吾久不見班生。今日復聞讜言。因罷坐。太后聞之。為泣涕而言曰。班侍中本大將軍所舉。宜寵異之。益求其比以輔聖德。伯弟遊博學有雋才。為右曹中郎將。以選。進讀群書。上器其能。賜以祕書之副。有子曰嗣。顯名當世。遊弟稚。少為黃門郎屬國都尉。廣漢男子鄭躬等六千餘人。攻官寺。募囚徒。盜庫兵。自稱山君。
三年。春二月。楚王囂來朝。詔曰。囂孝弟仁慈。在國二十餘年。纖介之過未嘗聞。書不云乎。用德彰厥善。其封囂子勳為廣戚侯。二月丙戌。犍為地震。山崩。擁江水逆流。秋八月乙卯晦。日蝕。光祿大夫劉向。校中祕書。謁者臣農。使使求遺書於天下。故典籍益博矣。劉向典校經傳。考集異同。云。易。始自魯商瞿子木。受于孔子。以授魯槁庇子庸。子庸授江東馯臂子弓。子弓授燕人周醜子家。子家授東武孫虞子乘。子乘授齊國田何子裝。及秦焚詩書。以易為卜筮之書。獨不焚。漢興。田何以易授民。故言易者。本之田何焉。菑川人楊叔傳其學。武帝時。為大中大夫。由是有楊氏學。梁人丁寬受易田何。為梁孝王將軍距吳楚。著易說三萬言。寬授槐里田王孫。王孫授沛人施讎。東海孟喜。琅邪梁丘賀。讎為博士。喜為丞相掾。由是有施孟梁丘之學。此三家者。宣帝之時立之。京房受易於梁人焦延壽。獨得隱士之說。託之孟氏。劉向校易說。皆祖之田何。唯京房為異黨。不與孟氏同。由是有京氏學。元帝時立之。東萊人費直。治易長於筮。無章句。徒彖象繫辭十篇文言解說上下經。沛人高相。略與費氏同。專說陰陽災異。此二家。未立於學官。唯費氏經與魯古文同。尚書本自濟南伏生。為秦博士。及秦焚書。乃辟藏其書。漢興。伏生求其書。亡數十篇。得二十九篇。文帝欲徵伏生。時年九十餘。不能行。遣晁錯往受之。千乘人歐陽伯和傳其學。而濟南張生傳尚書。授夏侯始昌。始昌傳族子勝。勝傳從兄子建。建又事歐陽氏。頗與勝異。由是為大小夏侯之學。宣帝時立之。魯恭王壞孔子宅。以廣其宮。得古文尚書。多十六篇。及論語孝經。武帝時。孔安國家獻之。會巫蠱事。未列於學官。詩。始自魯申公作古訓。燕人韓嬰。為文帝博士。作詩外傳。齊人轅固生為景帝博士。亦作詩外內傳。由是有魯韓齊之學。趙人有毛公。為河間獻王博士。作詩外傳。謂得子夏所傳。由是為毛詩。列於學官。禮。始於魯高堂生。傳士禮十八篇。多不備。魯人徐生。善為禮容。文帝時。為禮官大夫。宣帝時。為少府。后倉最為明禮。而沛人戴聖戴德傳其業。由是有后倉大小戴之學。其禮古經五十六篇。出於魯壁中。猶未能備。歆以周官十六篇為周禮。王莽時。歆奏。以為禮經。置博士。樂。自漢興。制氏以知雅樂聲律。世在樂官。但紀鏗鏘鼓舞而已。不能言其義。河間獻王與毛公等共采周官與諸子樂事者。乃為樂記。及劉向校祕書。得古樂記二十三篇。與獻王記不同。春秋。魯人穀梁赤齊人公羊高。各為春秋作傳。景帝時。胡母子都與董仲舒治春秋公羊。皆為博士。瑕丘人江公治穀梁。與仲舒議春秋。不及仲舒。武帝時。遂崇立公羊。而東平嬴公受其業。昭帝時。為諫議大夫。授魯國眭孟。孟授東海嚴彭祖。彭祖授顏安樂。由是有顏嚴之學。沛人蔡千秋治穀梁。與公羊家並議帝前。帝善穀梁說。擢千秋為諫議大夫。遂立穀梁。始魯人左丘明。又為春秋作傳。漢興。張蒼賈誼皆為左氏訓。劉歆尤善左氏。平帝時。立左氏春秋毛詩逸禮古文尚書。後復皆廢。及論語有齊魯之說。又有古文。凡經皆古文。凡書有六本。謂象形象事象意象聲轉注假借也。有六體。謂古文奇字篆書隸書蟲書也。秦時獄官。多事省文。從易。施之於徒隸。故謂之隸書。昔周之末。孔子既歿。後世諸子。各著篇章。欲崇廣道藝。成一家之說。旨趣不同。故分為九家。有儒家道家陰陽家法家名家墨家縱橫家雜家農家。儒家者流。蓋出於司徒之官。明教化者也。道家者流。蓋出於史官。明成敗興廢。然後知秉要持權。故尚無為也。陰陽家者流。蓋出於羲和之官。敬順昊天。以授民時者也。法家者流。蓋出理官也。名家者流。蓋出於理官。民位不同。體亦異數。故正名也。墨家者流。蓋出於清廟之官。茅屋采椽。是以尚儉。宗祀嚴父。是以右鬼神。養三老五更。是以兼愛。選士大射。是以尚賢。順四時五行。是以非命。以孝示天下。是以尚同。縱橫家者流。蓋出行人之官。遭變用權。受命而不受辭。雜家者流。蓋出於議官。農家者流。蓋出於農稷之官。各引一端。高尚其事。其言雖殊。譬猶水火。相滅亦相生也。舍所短。取所長。足以通萬方之略矣。又有小說家者流。蓋出於街談巷議。所造及賦誦兵書術數方伎。皆典籍苑囿。有采於異同者也。劉向卒。上復使向子歆繼卒父業。而歆遂撰群書而奏七略。有輯略。有詩賦略。有六藝略。有諸子略。有兵書略。有術數略。有方伎略。共萬三千二百六十九卷。自是以來。稍稍復增集。
荀悅曰。經稱立天之道。曰陰與陽。立地之道。曰柔與剛。立人之道。曰仁與義。陰陽之節。在於四時五行。仁義之大體。在於三綱六紀。上下咸序。五品有章。淫則荒越。民失其性。於是在上者。則天之經。因地之義。立度宣教。以制其中。施之當時。則為道德。垂之後世。則為典經。皆所以總統綱紀。崇立王業。及至末俗。異端並生。諸子造誼。以亂大倫。於是微言絕。群議繆焉。故仲尼畏而憂之。詠歎斯文。是聖人篤文之至也。若乃季路之言何必讀書然後為學。棘子成曰君子質而已矣何以文為。夫潛地窟者而不睹天明。守冬株者而不識夏榮。非通照之術也。然博覽之家。不知其穢。兼而善之。是大田之莠。與苗並興。則良農之所悼也。質樸之士。不擇其美。兼而棄之。是崑山之玉。與石俱捐。則卞和之所痛也。故孔子曰。博學於文。約之以禮。亦可以弗畔矣夫。孝武皇帝時。董仲舒推崇孔氏。抑絀百家。至劉向父子。典校經籍。而新義分方。九流區別。典籍益彰矣。自非至聖之崇。孰能定天下之疑。是以後賢異心。各有損益。中興之後。大司農鄭眾。侍中賈逵。各為春秋左氏傳作解注。孝桓帝時。故南郡太守馬融著易解。頗生異說。及臣悅叔父故司徒爽。著易傳。據爻象。承應陰陽變化之義。以十篇之文。解說經意。由是兗豫之言易者。咸傳荀氏學。而馬氏亦頗行。於是爽又著詩傳。皆附正義。無他說。又去聖久遠。道義難明。而古文尚書毛詩左氏春秋周官。通人學者。多好尚之。然希各得立於學官也。是時。夜郎王興與勾町王及各諸外國。更相攻伐。遣大中大夫張匡。持節以和解之。興不承詔命。刻木為漢使而射之。於是以臨邛陳立為牂柯太守。立喻告興。興不從命。立奏請誅之而未報。立從數千人出行縣。至興國。且同亭召興。興以從邑各數百人詣立。立責數興。因斬興頭。巴君曰。將軍誅無狀。請出曉士眾。皆釋兵降。勾町王等。其王震恐。乃入粟牛羊以勞士眾。立還歸郡。興妻父翁指。與興子務邪。收餘兵迫脅旁邑。立奏募諸蠻夷與都尉長吏攻翁指等。蠻夷共斬其首以降。西夷遂平。會巴蜀郡多盜賊。徙立為巴郡太守秩中二千石。爵左庶長。後徙天水太守。勸耕農。為天下最。賜黃金四十斤。
四年。春正月。匈奴單于來朝。引見白虎殿。丞相王商坐未央廷。商為人有威重。長八尺餘。身體盛大。容貌絕人。單于見商謁拜。商起。離坐與言。單于仰視商容貌。遷延郤退。甚畏敬之。赦天下。二月。單于罷歸。三月癸丑朔。日有蝕之。遣光祿大夫博士孟嘉等行次河所。傷敗不能自存者。賑貸收葬之。壬辰。長陵臨涇岸崩。壅水。夏四月壬寅。丞相王商免。王鳳既以議水事恨商。而琅邪郡有災害。商按太守楊肜。鳳為肜請。商不聽。遂奏免肜。而按果寢不下。鳳由是重怨商。乃令人誣告商與父侍婢姦。商女弟淫逸。使奴殺其父。又疑商教殺之。上欲勿治。鳳固爭之。遂收丞相印綬。商免三日。發病而歐血死。
荀悅曰。王商言水不至。非以見智也。非以傷鳳也。欲將忠主安民。事不得已。而鳳以為慨恨。馮婕妤之當熊。非欲見勇也。非欲求媚也。非以高左右也。惻怛於心。將以救上。而傅昭儀以為隙。皆至於死。真可痛乎。夫獨智不容於世。獨行不畜於時。是以昔人所以自退也。雖退猶不得自免。是以離世深藏。以天之高而不敢舉首。以地之厚而不敢投足。詩云。謂天蓋高。不敢不跼。謂地蓋厚。不敢不蹐。哀今之人。胡為虺蜴。本不敢立於人間。況敢立於朝乎。自守猶不免患。況敢守於時乎。無過猶見誣枉。而況敢有罪乎。閉口而獲誹謗。況敢直言乎。雖隱身深藏猶不得免。是以甯武子佯愚。接輿為狂。困之至也。人無狂愚之慮者。則不得自安於世。是以屈原怨而自沈。鮑焦憤而矯死。悲自甚也。雖死猶懼形骸之不深。魂神之不遠。故徐衍負石入海。申屠狄蹈甕之河。痛之極也。悲夫。以六合之大。匹夫之微。而一身無所容焉。豈不哀哉。是以古人畏患。苟免以計安身。撓直為曲。斲方為圓。穢素絲之潔。推亮直之心。是以羊舌職受盜於王室。蘧伯玉可卷而懷之。以死易生。以存易亡。難乎哉。夏六月丙午。光祿大夫張禹為丞相。禹字子文。河內人。上為太子時。禹為博士。以論語孝經授上。而博士鄭寬中以尚書授上。皆賜爵關內侯。禹為人謹厚。然內殖貨財。多買田。至四百頃。皆涇渭溉灌。極高腴上賈。財物皆稱是。庚戌。楚王囂薨。山陽火生石中。改元為陽朔。
陽朔元年。春二月丁未。晦。日有蝕之。三月。赦天下。冬。京兆尹王章下獄死。章。泰山人也。好節義。敢直言。元帝時。為左曹中郎將。為石顯所排。免。上即位。大將軍王鳳專權。舉章為司隸校尉。貴戚皆敬憚之。以選。為京兆尹。章雖為鳳所舉。疾鳳專權。不親附鳳。乃奏封事。召見。言鳳誣罔不忠。不堪任用。上悟。謂章曰。微京兆尹直言。吾不聞吾社稷計。且唯賢知賢。君試為朕求可以自輔者。因薦琅邪太守馮野王。上欲以代鳳。時鳳弟侍中王音私聽之。告鳳。鳳懼。稱病就第。乃上書乞骸骨。辭旨甚哀切。太后聞之。流涕不食。上少而親鳳。亦不忍廢鳳。復起視事。先是。鳳進小婦弟為美人。已嘗適人。章以為羌胡尚殺首子以盪腸以正世。而鳳進已出之女。不忠不敬。於是尚書劾奏章。知野王前以王舅出補吏而薦。欲令在朝。阿附諸侯。又比上於夷狄。非所宜言。罪至大逆。死獄中。妻子徙合浦。初。章學長安疾。病無被。臥牛衣中。與妻子辭訣涕泣。其妻怒之曰。仲卿京師尊貴。在朝廷者。誰逾仲卿也。今疾病困厄。不自激昂。乃反涕泣。何其鄙也。及上封事。妻止之曰。人當知足。獨不念牛衣中事邪。章曰。非女子所知也。及章下獄。妻子皆收繫。章小女年十二。夜起號泣曰。我君死矣。獄上。呼囚常至九。今八而止。我君素剛。先死者必我君也。章果已死。眾庶愍而痛之。先是王尊為京兆尹。及章死。王吉子駿為京兆尹。皆有能名。故京兆為之語曰。前有趙張。後有三王。九江人梅福。以布衣因縣道上書言變事。曰。故京兆尹王章。質性忠直。非有反逆之辜。而戮及妻子。折直士之節。結諫臣之舌。群臣皆知其非罪。然不能爭。天下以言為戒。此最國家之大患也。群臣順旨。莫有執正。何以明其然也。試取民所上書。陛下之所善者。試下之廷尉。必曰非所宜言。大不敬。以此卜之可見矣。方今君命圮絕。而主威奪。外戚之權。日以盛隆。漢興以來。社稷三危。呂霍上官。皆母后之家。親親之道。全之為右。當以賢師良傅。教以孝弟之道。今乃尊寵其位。授以魁柄。使之驕逆。至於夷滅。此失親親之大者也。後福又上書曰。臣聞不在其位而謀其政者。越職也。位卑而言高。觸罪也。越職觸罪。危言世患。雖伏鑕橫分。臣之願也。守職不言。沒齒全身。死之日。尸未腐而名滅。雖有齊景之位。伏櫪千駟。臣不貪也。故願一登文石之階。陟丹霄之途。當戶牖之法。坐展平生之愚。慮。雖無益於當時。有遺於後世。此臣寢所以不安。食所以忘味也。昔武王伐紂。未及下車而存五帝之後。封殷於宋。紹夏於杞。明著三統。示不獨有。春秋經曰。宋殺其大夫。穀梁傳曰。其下稱名氏。以其存祖位。尊之也。此言孔子故殷後也。雖非正統。封其子孫。以為殷。禮亦宜之。傳曰。賢者子孫。宜有土地。而況聖人。又殷之後哉。今仲尼之廟。不出闕里。孔氏子孫。不免編戶。以聖人之德。而歆匹夫之祀。非皇天之意也。今陛下誠能據仲尼之素功以封其子孫。則國家必獲其福。又陛下之名。與天無極。何則。追聖人之素功。封其子孫。未有法也。若能為之。後世必以為法。不滅之名。可不勉哉。福自以疏遠。又譏切王氏。前後數上書。輒不見納。及後王莽專政。福一朝其妻子去九江。人傳以為僊去。其後有人見福於會稽。變姓名為市門吏。
二年。春寒失節。三月。赦天下。御史大夫張忠卒。夏四月丁卯。侍中太僕王音為御史大夫。五月。除吏八百石五百石秩。秋。關東大水。八月甲戌。定陶王康薨。
三年。三月。有石隕於東郡八。夏六月。潁川鐵官徒申屠聖等八百十人。殺長吏。盜庫兵。自稱將軍。經歷郡國。遣丞相長史丞逐捕。以軍興從事。皆伏辜。秋八月丁巳。大司馬大將軍王鳳薨。鳳病篤。上臨問。執其手垂泣曰。將軍而有不諱。平陵侯譚。次將軍矣。鳳頓首泣曰。譚等雖於臣至親。行皆奢侈。不如御史大夫音謹飭。臣敢以死爭之。初。譚嘗倨。不肯事鳳。而音恭敬。鳳薦之。鳳薨。音為大司馬車騎將軍秉政。而譚鎮城門兵。音以從舅越次。小心親職。上嘉焉。封安陽侯。而譚見音越度。與音有隙。不受城門職而薨。上閔悔之。乃令成都侯立作特進。領城門兵。得舉吏如大將軍府。郎中魏都杜業說音曰。恩深者其養謹。愛至者其報詳。夫戚而不見異。親而不見殊。孰能無怨。此棠棣角弓之所為作也。昔秦伯有千乘之國。而不能容其母弟。春秋譏焉。周邵則不然。忠以相輔。義以相匡。不以聖德獨兼國寵。分職於陝。並為輔弼。故內無怨恨之隙。外無輕侮之嫌。俱饗天佑。兩荷高名。蓋以此也。竊見成都侯。明詔所以優寵。將軍宜承順聖意。加異往時。每事凡誼。必與及之。昔魏文侯悟大鴈之獻。而父子益親。陳平供一飯之饌。而將相加歡。所接雖在楹陛俎豆之間。其為國折衝厭難。豈不遠哉。音甚納其言。而業後為涼州刺史。冬十月丁卯。光祿勳于永為御史大夫。
四年。春二月。赦天下。夏四月。雨雪。秋九月壬申。東平王宇薨。閏月壬戌。御史大夫于永卒。
鴻嘉元年。春正月癸巳。少府薛宣為御史大夫。二月壬午。行幸初陵。赦作徒。以新豐戲鄉為昌陵縣。奉初陵。賜天下名爵一級。女子百戶牛酒。鰥寡孤獨高年帛。逋貸不入者勿收。三月庚戌。丞相張禹。賜金安車駟馬免。夏四月庚辰。御史大夫薛宣為丞相。宣。東海人也。為人清淨有恩。好威儀。進止雍容。甚可觀也。然經術淺薄。長於政事。初為不其丞。琅邪太守趙貢者。廣漢兄子。謂宣曰。薛君。丞相德也。我兩子亦中丞相史。察宣孝廉。遂歷州郡。所在樹名跡。眾職修治。及為丞相。頗號煩碎。而趙公兩子除為丞相史。京兆尹王駿為御史大夫。詔民年未滿十歲。賊鬥殺人及犯殊死者。上請廷尉以聞。得減死。冬。黃龍見真定。
二年。春。行幸雲陽。二月。博士行鄉飲酒禮。有雉飛集於庭。歷階升堂而雊。後集諸府。又集承明殿門屋上。大司馬音上書言災異天戒。後日。上詔音曰。朕聞捕得雉。毛羽頗摧折。類拘執者。得無人為之邪。對曰。皇天見災異。欲以戒人主。不知誰為佞諂之計。詿誤聖德。左右阿諛者甚眾。不待臣音。臣音復諛如是。而使陛下不覺悟。大禍且至。臣音當先受誅。陛下即位十五年。繼嗣不立。而日夜出遊。外有微行之害。內有疾痛之憂。而終不改。天尚不能感動陛下。臣何敢望獨有極言。待死而已。是時。上好為微行。谷永諫曰。易稱得臣无家。言王者得臣天下。故無私家也。今陛下棄萬乘之至貴。樂家人之賤事。厭高美之尊號。好匹夫之卑字。崇聚僄輕無義之人。以為私客。置私田於民間。畜私奴婢車馬北宮。數挺身獨行。與小人晨夜相隨。烏集醉飽吏民之家。亂服共坐。混殽無別。典門戶奉宿衛之臣。執干戈於空宮。公卿百僚。不知陛下所在。積數年。昔虢公為無道。有神降曰。賜爾。土田言。將以庶人受土田也。諸侯聞曰。猶為失國。而況王者畜私田財物。為庶人之事乎。時太后及諸舅皆憂上無繼嗣。數為微行。故推谷永令切諫而為之內應。詔舉敦厚行義能直言者。夏。徙郡國豪傑資五百萬以上五千餘戶於昌陵。五月癸未。有石隕於杜郵三。六月。立中山憲王孫宏為廣德王。
三年。夏四月。赦天下。大旱。五月乙亥。天水冀南山大石鳴。聲隆隆如雷。有頃乃止。聞於平襄二百四十里。野雉皆鳴。石長一丈三尺。廣厚略等。民俗名曰石鼓。石鼓鳴。有兵云。秋八月乙卯。孝景廟北闕災。冬十有一月甲寅。皇后許氏廢。許后聰慧善史書。自為妃。至上即位。常寵於上。後宮希得進。時數有災異。谷永杜欽等皆陳咎在於後宮。上然其言。於是省減掖庭後宮椒房用度。皇后上疏自陳。以為上誠太迫急。上於是採言事者之意以報之曰。建始元年正月。白氣出營室者。後宮也。正月於尚書為皇極。皇極。王氣之極。白氣。出西方之氣也。於春當廢。今正於皇極之月。興廢氣於後宮。著繼嗣之微賤人將起也。至其九月流星出於文昌。貫紫微宮。臨鉤陳。此又彰顯前災。著其在內也。其後則北宮井溢。南流逆理數郡。水出流殺。人民訛言相驚。僮女入宮。此陰氣盛溢。違綱紀之應也。鼠巢於野樹。鳥焚其巢於泰山之域。易曰。鳥焚其巢。旅人先笑而後號咷喪牛於易。凶。言王者處民之上。如鳥之處巢。不卹百姓。百姓叛而去之。若鳥之自焚其巢也。雖先快意悅笑。後必號咷而無及也。百姓喪其君。若亡牛耳。故稱凶。泰山。易姓告代之處。今正於岱宗之山。甚可懼也。夏四月乙亥朔。日有蝕之。於東井。東井。京師地也。己。土也。亥。水也。明陰氣盛。咎在內也。虧君體於戊己。著絕世於皇極。於東井者。禍敗及京都也。變怪眾備。未來益重。成形之禍。月以迫切。不救之患。日侵屢深。咎敗灼灼若此。豈可以忽哉。書曰。惟先格王。正厥事。皇后其剋心秉德。稱順婦道。深惟無忽。是時后宮多新愛。而皇后寵益衰。后姊安平侯夫人謁等。為后求媚道。咒詛後宮妊娠者。太后大怒。下吏考問。謁等誅死。而后廢處昭臺宮內。親屬皆歸故郡山陽。本志以為是後趙飛燕為皇后。妹為昭儀。姊妹專寵。卒害皇子。果絕嗣。後上暴崩。昭儀自殺。皇后亦誅。此災異之應。非許后之咎也。一曰。王氏貴戚。將生易代之禍云。趙婕妤譖愬班婕妤挾媚道咒詛。上考問。對曰。妾聞死生有命。富貴在天。為善尚不蒙福。為邪欲何以望。若使鬼神有知。不受不臣之愬。如其無知。愬之何益。故不敢為也。上善其對而憐之。賜黃金百斤。班婕妤恐終必見危。求供養太后於長信宮。上許焉。初。上遊於後庭。嘗欲班婕妤同輦載。辭曰。觀古之圖書。賢聖之君。皆有賢臣在側。三代末主。乃有嬖女。今欲同輦。得無近褒姒之幸乎。上善其言而止。婕妤兄伯為光祿大夫侍中。上嘗設燕飲坐。及率群諸侍。皆引滿坐中。與伯談笑大謔。時帷坐屏風。畫紂醉據妲己。上指問伯。紂為無道。乃至是乎。伯對曰。書云。乃用其婦人之言。何有倨婦於朝。所謂眾惡歸之。不如是之甚也上曰。苟不若此。此圖何戒。對曰。沉湎于酒。微子所以告去。式號式呼。大雅所以留連。詩書淫亂之戒。原皆在於酒。上慨然歎曰。嗟乎。吾久不見班生。今日復聞讜言。因罷坐。太后聞之。為泣涕而言曰。班侍中本大將軍所舉。宜寵異之。益求其比以輔聖德。伯弟遊博學有雋才。為右曹中郎將。以選。進讀群書。上器其能。賜以祕書之副。有子曰嗣。顯名當世。遊弟稚。少為黃門郎屬國都尉。廣漢男子鄭躬等六千餘人。攻官寺。募囚徒。盜庫兵。自稱山君。
