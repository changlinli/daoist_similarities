周徘徊兮漢渚，求水神兮靈女。嗟此國兮無良，媒女詘兮謰謱。鴳雀列兮譁讙，鴝鵒鳴兮聒余。抱昭華兮寶璋，欲衒鬻兮莫取。言旋邁兮北徂，叫我友兮配耦。日陰曀兮未光，闃睄窕兮靡睹。紛載驅兮高馳，將諮詢兮皇羲。遵河皋兮周流，路變易兮時乖。濿滄海兮東游，沐盥浴兮天池。訪太昊兮道要，雲靡貴兮仁義。志欣樂兮反徵，就周文兮邠歧。秉玉英兮結誓，日欲暮兮心悲。惟天祿兮不再，背我信兮自違。踰隴堆兮渡漠，過桂車兮合黎。赴崑山兮馽騄，從卬遨兮棲遲。吮玉液兮止渴，齧芝華兮療饑。居嵺廓兮鮮疇，遠梁昌兮幾迷。望江漢兮濩渃，心緊絭兮傷懷。時昢昢兮且旦，塵莫莫兮未晞。憂不暇兮寢食，吒增歎兮如雷。
