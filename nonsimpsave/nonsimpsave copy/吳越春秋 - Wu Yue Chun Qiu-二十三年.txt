二十三年十月，越王復伐吳。吳國困不戰，士卒分散，城門不守，遂屠吳。
吳王率群臣遁去，晝馳夜走，三日三夕，達於秦餘杭山，胸中愁憂，目視茫茫，行步猖狂，腹餒口飢，顧得生稻而食之，伏地而飲水。顧左右曰：「此何名也？」對曰：「是生稻也。」吳王曰：「是公孫聖所言不得火食、走傽偟也。」王孫駱曰：「飽食而去，前有胥山，西阪中可以匿止。」
王行有頃，因得生瓜已熟，吳王掇而食之。謂左右曰：「何冬而生瓜，近道人不食何也？」左右曰：「謂糞種之物，人不食也。」吳王曰：「何謂糞種？」左右曰：「盛夏之時，人食生瓜，起居道傍，子復生秋霜，惡之，故不食。」吳王歎曰：「子胥所謂旦食者也。」
謂太宰嚭曰：「吾戮公孫聖投胥山之巔，吾以畏責天下之慚，吾足不能進，心不能往。」太宰嚭曰：「死與生，敗與成，故有避乎？」王曰：「然曾無所知乎？子試前呼之。聖在，當即有應。」吳王止秦餘杭山，呼曰：「公孫聖！」三反呼聖，從山中應曰：「公孫聖。」三呼三應。吳王仰天呼曰：「寡人豈可返乎？寡人世世得聖也。」
須臾，越兵至，三圍吳。范蠡在中行，左手提鼓，右手操袍而鼓之。
吳王書其矢而射種、蠡之軍，辭曰：「吾聞狡兔以死，良犬就烹，敵國如滅，謀臣必亡。今吳病矣，大夫何慮乎？」
大夫種、相國蠡急而攻。大夫種書矢射之曰：「上天蒼蒼，若存若亡。越君勾踐下臣種敢言之：昔天以越賜吳，吳不肯受，是天所反。勾踐敬天而功，既得返國，今上天報越之功，敬而受之，不敢忘也。且吳有大過六，以至于亡，王知之乎？有忠臣伍子胥忠諫而身死，大過一也；公孫聖直說而無功，大過二也；太宰嚭愚而佞，言輕而讒諛，妄語恣口，聽而用之，大過三也；夫齊晉無返逆行，無僣侈之過，而吳伐二國，辱君臣，毀社稷，大過四也；且吳與越同音共律，上合星宿，下共一理，而吳侵伐，大過五也；昔越親戕吳之前王，罪莫大焉，而幸伐之，不從天命，而棄其仇，後為大患，大過六也。越王謹上刻青天，敢不如命？」
大天種謂越君曰：「中冬氣定，天將殺戮，不行天殺，反受其殃。」越王敬拜曰：「諾。今圖吳王將為何如？」大夫種曰：「君被五勝之衣，帶步光之劍，仗屈盧之矛，瞋目大言以執之。」越王曰：「諾。」乃如大夫種辭吳王曰：「誠以今日聞命！」言有頃，吳王不自殺。越王復使謂曰：「何王之忍辱厚恥也？世無萬歲之君，死生一也。今子尚有遺榮，何必使吾師眾加刃於王？」吳王仍未肯自殺。勾踐謂種蠡曰：「二子何不誅之？」種蠡曰：「臣，人臣之位，不敢加誅於人主。願主急而命之。天誅當行，不可久留。」越王復瞋目怒曰：「死者，人之所惡，惡者，無罪於天，不負於人。今君抱六過之罪，不知愧辱而欲求生，豈不鄙哉？」吳王乃太息，四顧而望，言曰：「諾。」乃引劍而伏之死。越王謂太宰嚭曰：「子為臣不忠無信，亡國滅君。」乃誅嚭并妻子。
吳王臨欲伏劍，顧謂左右曰：「吾生既慚，死亦愧矣。使死者有知，吾羞前君地下，不忍睹忠臣伍子胥及公孫聖；使其無知，吾負於生。死必連繴組以罩吾目，恐其不蔽，願復重羅繡三幅，以為掩明，生不昭我，死勿見我形，吾何可哉？」
越王乃葬吳王以禮於秦餘杭山卑猶。越王使軍士集于我戎之功，人一隰土以葬之。宰嚭亦葬卑猶之旁。
