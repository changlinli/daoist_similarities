革，水火相息，二女同居，其志不相得，曰革。巳日乃孚；革而信也。文明以說，大亨以正，革而當，其悔乃亡。天地革而四時成，湯武革命，順乎天而應乎人，革之時大矣哉！
澤中有火，革；君子以治歷明時。
鞏用黃牛，不可以有為也。
巳日革之，行有嘉也。
革言三就，又何之矣。
改命之吉，信志也。
大人虎變，其文炳也。
君子豹變，其文蔚也。小人革面，順以從君也。
