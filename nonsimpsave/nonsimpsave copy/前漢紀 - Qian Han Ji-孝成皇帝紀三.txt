四年。秋。雨魚于新都。長五尺。勃海清河河水溢。灌縣邑三十一。壞官亭民舍四萬餘所。丞相御史李尋。以為陰氣盛溢。則水為之長。故一日之內。晝減夜增。所謂水不潤下。猶日月變見於天也。應之以政。災變自除。議者常欲求索九河故跡而穿之。宜因其決。且可勿塞。以觀其勢。河所居之處。稍刮除。自成水跡。跳出沙上。然後順天心而圖之。必有成功。而財力寡。於是止不塞。冬。鄭躬之黨侵廣漢。眾且萬餘。拜河東都尉趙護為廣漢太守。發郡中及蜀郡合三萬人擊之。旬月平。遷護執金吾。賜金百斤。
永始元年。春正月。癸丑。太官凌室災。戊午。扆太后園闕災。北海出大魚。長六丈。高一丈。四枚。二月。河南郵亭樗樹生枝。狀如人頭。眉目鬚皆具。無髮耳。京房易傳曰。王者德衰。下人將起。則有木為人狀。夏四月。封趙婕妤父臨為陽城侯。五月。封舅曼子侍中騎都尉。王莽為新都侯。莽幼孤貧。獨折節恭儉。謹身學業。平陽侯鳳薨。以託太后。而成都侯商。願分戶邑封莽。當世名士。多為莽言者。上由是賢之。遂封遷光祿大夫侍中。莽遂交結將相卿大夫。救贍名士。賑於賓客。家無餘財。故在位者更相推薦。遊談者為之言說。故虛譽日洽。傾其諸父矣。六月丙寅。立皇后趙氏。本長安宮人。後屬陽阿公主。善歌舞。號曰飛燕。上微行陽阿公主家。見而說之。及女弟俱為婕妤。貴傾後宮。許后之廢也。欲立為皇后。太后甚難之。太后娣子淳于長數往來傳言。勸太后立之。先是諫議大夫王仁上疏言。臣聞立后妃者。王教之大端。三綱之本理。治道所由廢興也。社稷所以存亡也。故夏之興也以塗山。亡也以妹嬉。殷之興也以有娥。亡也以妲己。周之興也以文母。亡也以褒姒。夫三代安危。後主所觀。是以聖王必審舉措。察操行。以計勝色者昌。以色立為后亡。無鹽宿瘤。天下之醜女也。齊二君。以計勝色。立為后。皆以折衝安國。今許后以罪廢。遂事已往。於是欲立后妃。宜得殊異於前。上當奉宗廟。下令萬民有所法。則河魴河鯉。齊姜宋子。詩人所高。萬乘之主。當持久長。非一切畢決目前者。驪姬亂晉。吳姬危趙。夫媵妾。非天下之母。為翫弄可也。昔姜后崇禮。宣王中興。樊姬正言。楚莊成霸。願留思察小臣惓惓之心。上不聽。竟立之。諫議大夫劉輔諫曰。夫妙選有德之士。考卜窈窕之女。以承宗廟。順神祇之心。猶懼或失之。今乃觸情縱恣於卑賤之女。欲以母天下。不畏於天。不媿於人。惑莫大焉。語曰。腐木不可以為柱。卑人不可以為主。天人之所不與也。必有禍而無福。市道皆知其非。朝臣莫肯一言。臣竊傷之。上怒。使御史收輔繫掖庭祕獄。群臣不知所故。於是左將軍辛慶忌。右將軍廉褒。光祿勳師丹。太中大夫谷永。俱上書曰。竊見諫議大夫劉輔。前以縣令求見。擢為諫議大夫。此其言必有卓絕切至。當於聖心者。旬月之間。收下詔獄。小罪宜隱忍。如有大惡。宜暴之理官。與眾共之。不宜困於掖庭祕獄。公卿已見陛下進用輔亟。而折傷之暴。人自懼心。莫敢正言。非所以昭有虞之聽。廣德美之風也。臣等竊傷之。上乃徙繫共工獄。減死罪一等。論為鬼薪。終於家。趙皇后既立。寵乃少衰。而弟絕幸。為昭陽舍其中。庭彤朱而壁髹漆。切皆銅沓。黃金塗。白玉陛。金釭函。藍田壁。明珠翠羽飾之。自有宮室已來。未之有也。初。謠曰。燕燕尾涎涎。張公子。時相見。木門蒼琅根。燕飛來。啄皇孫。皇孫死。燕啄矢。本志以為燕者。飛燕。木門蒼琅根。宮門銅鋪也。言其將尊貴也。張公子。謂富平侯張放也。即安世之孫。父臨。尚敬武公主。放以公主子開明得幸。嘗與上遊醼。俱適陽阿公主家而見飛燕。故曰時相見。放娶皇后女弟。上為供帳賜以甲第。及乘輿服飾。兩宮使者。冠蓋相望不絕。賞賜以千萬數。號為天子娶婦。皇后嫁女。甚為貴寵。安世到臨。世履恭儉。臨母登閣殿。嘗歎曰。呂霍為我戒。豈不厚哉。唯放為驕奢。是歲。昌陵猶未就。光祿大夫劉向上疏曰。昔黃帝葬橋山。堯葬濟陰。丘壟皆小。舜葬蒼梧。二妃不從。禹葬會稽。不改其畝。殷湯無葬處。文武周公葬於畢。秦穆公葬於雍祈年館下。樗里子葬於武庫。皆無丘壟之處。此聖帝明王賢君智士遠覽獨慮無窮之計也。其賢臣孝子。亦承命順意而薄葬之。此誠奉安君父。忠孝之至也。孔子葬母於防。墳高四尺。遇雨而崩。延陵季子之適齊而反。其子道死。葬於嬴博之間。穿斂以時服。封墳掩坎。其高可隱。而號曰。骨肉歸於土。命也。魂氣則無不之也。孔子曰。延陵季子之於禮合矣。故仲尼孝子。延陵慈父。舜禹忠臣。周公悌弟。其葬君親。皆微薄矣。非苟為約。誠便於禮也。至吳闔閭。違禮厚葬。十餘年。越發之。秦惠文武昭莊襄。皆大其丘壟。多其瘞藏。咸盡發掘暴露。甚足悲也。秦始皇帝葬於驪山之阿。下錮三泉。上崇山陵。墳高五十餘丈。周回五里。棺槨之麗。不可勝原。項籍發掘其墓。後牧童亡羊。羊入其墓。牧者持火燒其棺槨。自古及今。葬未有盛於始皇者也。數年之間。外被項籍之禍。內罹牧豎之災。豈不哀哉。故德彌厚者葬彌薄。智愈深者葬益微。無德寡智者葬益厚。發掘必速。以此觀之。昭然可見也。今昌陵增卑為高。積土為山。發民墳墓以萬數。死者恨於下。生者愁於上。怨氣結於陰陽。因之以饑饉。臣竊愍焉。以死者為有知。發人墳墓。為害多矣。若其無知。又焉用大。謀之賢智則不悅。以示眾庶則苦矣。若苟以悅愚夫淫奢之人。亦何為哉。陛下慈仁篤美甚厚聰明疏達蓋世。宜弘漢家之德。以崇劉氏之業。而欲與亂秦之暴政競為奢侈。比方丘壟。悅於愚夫之目。隆於一時之觀。違賢智之心。忘萬世之安。臣竊為陛下羞之。上甚感向言而不能從。有司議曰。昌陵增卑為高。積土為山。度便房猶在平地客土中。不保幽冥之靈。外淺不固。卒徒功庸。日以萬數。至燃脂火夜作。取土東山。與粟同價。作治數年。天下遍被其勞。國家疲敝。府庫空虛。下至眾庶。嗷嗷苦之。故陵因天性。據真土。處勢高敞。傍近祖考。前已有十餘年功績。宜還復故陵。上知不就。秋。詔罷昌陵。
荀悅曰。夫葬之侈也。從來久矣。是以直節遂志之士。見其失而矯之。武帝時。楊王孫者。學黃老術。家業千金。厚自奉養。將終。告其子曰。吾欲裸葬以復吾真。死則為布囊盛屍。入地七尺。既下。從足引脫取囊。以身親土。其子不忍從命。往見友人祈侯。祈侯曰。豈禮哉。王孫曰。蓋聞聖人因人之情。不忍其親。故為制禮。今則越之。是以裸葬。將以矯世也。夫厚葬誠無益於死者。而俗人競以相高。糜財殫幣。盡腐之地下。或乃今日入土而明日見發。此真與暴骸中野何異。夫死者。眾生之化而物之歸也。歸者得至。化者得變。是各反其真。故謂之鬼。鬼之言。歸也。其尸塊然獨居。豈有知哉。裹以幣帛。隔以棺槨。支體束絡。口含金玉。欲化不得。鬱為枯腊。千載之後。棺槨朽腐。乃得歸土。就其真宅。由此言之。焉用遠宅。故聖王不加力於無用。不殫財於無益。謂今費財厚葬。皆為歸隔。至生者不知。死者不得。是謂大惑。於戲。吾不為也。祁侯曰。善。遂裸葬焉。立城陽孝王子理為王。秋八月丁酉。太皇太后王氏崩。九月乙巳晦。日有蝕之。京師知之。四方不見。
二年。春二月乙巳。大司馬車騎將軍王音薨。二月癸未夜。星隕如雨。長二丈。繹繹未至地滅。乙酉晦。日有蝕之。四方見。京師不見。谷永對曰。賦斂有不得所致也。四方見京師不見。陰蔽也。天戒若曰。好治宮室。大增墳墓。賦斂滋重。百姓虛竭。禍在外也。元年日蝕。京師知之。四方不見。天戒若曰。沈湎于酒。君臣不別。禍在內也。三月丁酉。成都侯王商為大司馬衛將軍。御史大夫王駿卒。京兆尹翟方進為御史大夫。秋八月。方進貶為執金吾。冬黑龍見東萊。十月己丑。丞相薛宣免。十一月壬子。光祿勳孔光為御史大夫。光字子夏。孔子十四世孫。孔子生伯魚鯉。鯉生子思伋。伋生子上白。白生子家求。求生子真箕。箕生子羔穿。穿生子慎斌。斌為魏相。慎生鮒。為陳涉博士。死陳下。鮒弟子襄。惠帝時為博士。長沙王太傅。襄生忠。忠生武。武生延年。延年生安國。位至臨淮太守。延年生霸。字次孺。元帝時為太子太傅。時霸以太中大夫授太子經。元帝立。以霸為師。賜爵關內侯。食邑八百戶。號曰褒成君。給事中。霸為人謙退。常稱爵位太過。何德以堪之。上欲致之相位。自貢禹之卒。薛廣德之免。輒欲拜霸。霸讓至三四。上知其誠。乃弗用。霸薨。上素服臨弔者再。賜東園祕器錢帛冊贈。以列侯禮葬。謚曰烈君。霸生光。光為尚書僕射。職典樞機十餘年。守法度。脩故事。上有所問。據經法而對。不希上旨苟合。亦不強諫諍。以是久見委信。有所奏言。輒削其草。以為彰人主之過。以訏為忠直。人臣之大罪也。有所薦舉。唯恐其人聞知。休沐。兄弟宴語。終不及省中事。或問溫室中樹。皆何等木。光默然不應。更答以他語。其重慎如此。執金吾翟方進為丞相。封高陵侯。方進字子威。汝南人也。初為府小吏。相於同郡蔡文父。曰。小吏有封侯骨。當以經術進。乃辭後母至京師學。後母憐其幼。隨至長安。織屨以給之。對策甲科。遷議郎。諸儒稱之。時宿儒胡常。與方進同經。陰搆毀之。方進伺常大都講日。遣生咨問疑義。因記其說。卒改意而親友。後為丞相司直。從上至甘泉。行馳道中。司隸陳慶劾奏方進。沒車馬。方進伺慶微過。劾奏免官。北地浩商殺義渠長。丞相請遣司隸與掾郡部刺史逮賊。司隸涓勳奏言。春秋之義。王人微者。序於諸侯之上。尊王命也。今丞相欲遣宰士督察天下。奉使大夫。專權作威。甚悖逆順之理。乃止。方進於是伺勳微過。劾奏勳。左遷昌陵令。方進頻免兩司隸。朝廷憚之。其任勢立威以取世資。皆此類也。能探人主微旨以濟其事。然方進內行脩飾。事後母甚篤。為丞相。後母猶存。及亡。既葬三十六日。除服視事。以為身被漢相。不敢渝國家之制。在位公潔。請託不行。然持法深刻。上行幸河南雍。祠五畤。侍中淳于長。賜爵關內侯。食邑千戶。初。將作大匠解萬年奏請營作昌陵。常侍王閎數言昌陵不可成。長亦言之。上以趙皇后之立也。欲封長。乃詔曰。常侍王閎。前為大司農中丞。上言昌陵不可成。朕以長言下閎章。公卿議者皆合長策。長首建至策。閎省息大費。民以康寧。宜賜爵關內侯。食邑千戶。閎前賜爵關內侯。黃金百斤。罷昌陵。勿徙吏民。萬年佞邪不忠。雖遇赦令。不宜居京師。其徙萬年燉煌郡。而陳湯俱徙燉煌。湯素與萬年相善。昌陵之計。湯與及之。又見黑龍。或私問湯。湯曰。是謂玄門開。上數出入。不時微行。故龍非時出也。是時丞相奏廢昌陵邑中屋。奏未下。湯以為上須順眾心。昌陵亦恐復發徙也。湯坐非所宜言。大不敬。故徙。先是。湯上言。康居王侍子。非王子也。案驗。實王子。湯坐下獄。當死。谷永訟湯曰。臣聞楚有子玉得臣。文公為之側席而坐。趙有廉頗馬服。秦不敢闚兵井陘。漢有郅都魏尚。匈奴不敢南牧。夫戰克之將。不可不重也。蓋君聞鼓鼙之聲。則思將帥之臣。湯前出西域。忿郅支之無道。閔王誅之不加。策慮愊億。義勇奮發。興師猋逝。橫厲烏孫。逾集都賴。屠三重之城。斬郅支之首。報十年之逋誅。雪邊吏之宿恥。威振。百蠻。武揚四海。自漢元已來。征伐方外之將。未嘗有也。昔白起為秦將。南拔郢都。北破趙括。以纖芥之過。賜死杜郵。秦民憐之。莫不流涕。今湯親秉斧鉞。席卷乘勝。歃血千里之外。薦功祖廟。告類上帝。以言事為罪。無烜赫之惡。周書曰。記人之功。忘人之過。宜為人君者也。犬馬於人有功。尚加帷蓋之報。況國之功臣哉。竊恐陛下忽於鼓鼙之聲。不察周書之意。而忘帷蓋之施。愚臣庸淺。謂湯卒從吏議。百姓介然。有秦民之恨。非所以勵死難之臣也。上乃出湯。奪爵位為士伍。及西域都護段會宗為烏孫所圍。上書願發諸城堡及燉煌兵以自救。時大臣議數日不決。上召問湯。示以會宗奏。湯對曰。此無可憂也。夫胡兵樸鈍。五不當漢兵一。今聞頗得漢巧。然猶三而當一。兵法。客倍主人半。然後敵。今圍會宗者。人眾不足勝。陛下勿憂。且兵法。輕行五十里。重行四十里。而會宗欲發城郭諸兵。歷時乃至。所謂報讎之兵。非救急之兵也。上曰。其解可必乎。湯知烏孫瓦合。不得久。故事不過數日。因對曰。已解矣。屈指計其日。曰。不出五日。當有吉語至。四日。軍書至。言已解矣。湯既徙燉煌。久之。議郎耿育上書。訟湯與延壽。為聖漢揚鉤深致遠之威。雪國家累年之恥。討絕域不羈之臣。係萬里難制之虜。豈有比哉。今湯塊然被讒。老棄燉煌。令威名折衝之臣。旋踵及身。復為郅支遺虜所笑。誠可悲也。至今奉使外蠻者。未嘗不陳郅支之誅。以揚漢國之威。夫援人之功以懼敵。棄人之身以快讒。豈不哀哉。天子乃還湯京師。
三年。春正月乙卯晦。日有蝕之。夏大旱。冬十一月。復甘泉泰畤汾陰后土雍五畤陳倉寶雞祠。上自以久無繼嗣。故復之。上頗好鬼神。四方多上書言祭祀方術事。谷永上說曰。臣聞明於天地之性者。不可惑以怪神。知萬物之情者。不可罔以非類。諸非仁義之正道。不尊五經之法言。而稱奇鬼神。廣崇祭祀之方。求報應無福之祀。及言世有僊人。服食不終之藥。黃白變化之術。皆姦人惑眾。挾邪道。懷詐偽。以欺罔世主。聽其辭。洋洋滿耳。若將可遇。求之。蕩蕩若繫風捕影。終不可得。是以明王距而不聽。聖人絕而不語。昔周萇弘欲以鬼神之道輔尊靈王。而周室愈微。萇弘死。楚懷王隆祭祀。事鬼神。欲以獲福助。卻秦師。而兵破地削。身辱國危。及秦始皇甘心神僊之道。而天下怨叛。漢興。辛垣平齊人少翁欒大之屬。皆言神僊鬼神之事。貴寵尊盛。卒無絲髮之效。皆伏誅。往事之跡。以揆今。惟陛下拒絕此類。無使姦人有所闚捞。上善其言。十二月。尉氏男子樊並等十三人。殺陳留太守。劫掠吏民。自稱將軍。謀為大逆。徒李譚等共格殺並等。皆封為列侯。山陽鐵官徒蘇令等二百二十八人。攻殺長吏。盜庫兵。自稱將軍。經歷郡國十九。殺東郡太守汝南都尉。遣丞相長史御史中丞特節逐捕。汝南太守嚴訢捕斬令等。遷大司農。賜黃金百斤。時上不親政事。貴戚驕恣。交通賓客。藏匿亡命。長安中群輩殺吏。受任報讎。相與探丸為號。赤丸殺武吏。黑丸殺文吏。白丸主治喪。城中暮煙起。剽劫行者。死傷橫道。乃選酷吏尹賞等守長安令。得以一切便宜從事。賞治長安獄。穿地方深各數丈塹。治為槨。名曰虎穴。乃令吏民。舉籍長安中輕俠少年惡子弟。無市籍商販。不作業而鮮衣盛服者。得數百人。一日。悉掩捕皆劫以通行飲食群盜。賞親閱視之。十置其一。餘悉致之虎穴。百人為輩。覆以大石。數日乃出。其死者。埋寺垣外。為表其姓名。百日後。令家得收葬。賞所留者。皆其魁首。或故吏善家子。失意隨輕俠者。於是舍其罪。詭令立功。自效者。因親用為爪牙。由是盜賊止息。然道路噓嘻。有哀聲矣。賞為江夏太守。坐殘賊免。
四年。春正月。行幸甘泉宮。郊泰畤。神光降集紫殿。大赦天下。賜雲陽吏民爵。女子百戶牛酒。鰥寡高年帛。三月。行幸河東。祠后土。賜如雲陽。行幸所過。無出田租。夏。大旱。四月癸未。長樂臨華殿及未央宮司馬門皆災。六月甲午。霸陵園門闕災。詔曰。聖王明禮制以序尊卑。異車服以昭有德。雖有其財而無其尊。不得踰制。故民興行。方今世俗奢侈。靡有厭足。公卿列侯。親屬近臣。四方所則。未聞脩身遵禮。同心憂國者也。或有奢侈逸豫。務廣田宇。多畜奴婢。被服綺縠。設鐘鼓。備女樂。車服嫁娶葬埋過度。吏民慕效。故習以成俗。而欲望百姓節儉。家給人足。豈不難哉。詩不云乎。鼓鍾于宮。聲聞于外。又云。赫赫師尹。民具爾瞻。宜申敕有司。以漸禁之。青綠。民所常服。且勿止。列侯近臣。宜各自省改。司隸校尉察不變者。七月辛未朔。日有蝕之。冬十一月庚申。大司馬衛將軍王商。賜金安車駟馬免。
四年。秋。雨魚于新都。長五尺。勃海清河河水溢。灌縣邑三十一。壞官亭民舍四萬餘所。丞相御史李尋。以為陰氣盛溢。則水為之長。故一日之內。晝減夜增。所謂水不潤下。猶日月變見於天也。應之以政。災變自除。議者常欲求索九河故跡而穿之。宜因其決。且可勿塞。以觀其勢。河所居之處。稍刮除。自成水跡。跳出沙上。然後順天心而圖之。必有成功。而財力寡。於是止不塞。冬。鄭躬之黨侵廣漢。眾且萬餘。拜河東都尉趙護為廣漢太守。發郡中及蜀郡合三萬人擊之。旬月平。遷護執金吾。賜金百斤。
永始元年。春正月。癸丑。太官凌室災。戊午。扆太后園闕災。北海出大魚。長六丈。高一丈。四枚。二月。河南郵亭樗樹生枝。狀如人頭。眉目鬚皆具。無髮耳。京房易傳曰。王者德衰。下人將起。則有木為人狀。夏四月。封趙婕妤父臨為陽城侯。五月。封舅曼子侍中騎都尉。王莽為新都侯。莽幼孤貧。獨折節恭儉。謹身學業。平陽侯鳳薨。以託太后。而成都侯商。願分戶邑封莽。當世名士。多為莽言者。上由是賢之。遂封遷光祿大夫侍中。莽遂交結將相卿大夫。救贍名士。賑於賓客。家無餘財。故在位者更相推薦。遊談者為之言說。故虛譽日洽。傾其諸父矣。六月丙寅。立皇后趙氏。本長安宮人。後屬陽阿公主。善歌舞。號曰飛燕。上微行陽阿公主家。見而說之。及女弟俱為婕妤。貴傾後宮。許后之廢也。欲立為皇后。太后甚難之。太后娣子淳于長數往來傳言。勸太后立之。先是諫議大夫王仁上疏言。臣聞立后妃者。王教之大端。三綱之本理。治道所由廢興也。社稷所以存亡也。故夏之興也以塗山。亡也以妹嬉。殷之興也以有娥。亡也以妲己。周之興也以文母。亡也以褒姒。夫三代安危。後主所觀。是以聖王必審舉措。察操行。以計勝色者昌。以色立為后亡。無鹽宿瘤。天下之醜女也。齊二君。以計勝色。立為后。皆以折衝安國。今許后以罪廢。遂事已往。於是欲立后妃。宜得殊異於前。上當奉宗廟。下令萬民有所法。則河魴河鯉。齊姜宋子。詩人所高。萬乘之主。當持久長。非一切畢決目前者。驪姬亂晉。吳姬危趙。夫媵妾。非天下之母。為翫弄可也。昔姜后崇禮。宣王中興。樊姬正言。楚莊成霸。願留思察小臣惓惓之心。上不聽。竟立之。諫議大夫劉輔諫曰。夫妙選有德之士。考卜窈窕之女。以承宗廟。順神祇之心。猶懼或失之。今乃觸情縱恣於卑賤之女。欲以母天下。不畏於天。不媿於人。惑莫大焉。語曰。腐木不可以為柱。卑人不可以為主。天人之所不與也。必有禍而無福。市道皆知其非。朝臣莫肯一言。臣竊傷之。上怒。使御史收輔繫掖庭祕獄。群臣不知所故。於是左將軍辛慶忌。右將軍廉褒。光祿勳師丹。太中大夫谷永。俱上書曰。竊見諫議大夫劉輔。前以縣令求見。擢為諫議大夫。此其言必有卓絕切至。當於聖心者。旬月之間。收下詔獄。小罪宜隱忍。如有大惡。宜暴之理官。與眾共之。不宜困於掖庭祕獄。公卿已見陛下進用輔亟。而折傷之暴。人自懼心。莫敢正言。非所以昭有虞之聽。廣德美之風也。臣等竊傷之。上乃徙繫共工獄。減死罪一等。論為鬼薪。終於家。趙皇后既立。寵乃少衰。而弟絕幸。為昭陽舍其中。庭彤朱而壁髹漆。切皆銅沓。黃金塗。白玉陛。金釭函。藍田壁。明珠翠羽飾之。自有宮室已來。未之有也。初。謠曰。燕燕尾涎涎。張公子。時相見。木門蒼琅根。燕飛來。啄皇孫。皇孫死。燕啄矢。本志以為燕者。飛燕。木門蒼琅根。宮門銅鋪也。言其將尊貴也。張公子。謂富平侯張放也。即安世之孫。父臨。尚敬武公主。放以公主子開明得幸。嘗與上遊醼。俱適陽阿公主家而見飛燕。故曰時相見。放娶皇后女弟。上為供帳賜以甲第。及乘輿服飾。兩宮使者。冠蓋相望不絕。賞賜以千萬數。號為天子娶婦。皇后嫁女。甚為貴寵。安世到臨。世履恭儉。臨母登閣殿。嘗歎曰。呂霍為我戒。豈不厚哉。唯放為驕奢。是歲。昌陵猶未就。光祿大夫劉向上疏曰。昔黃帝葬橋山。堯葬濟陰。丘壟皆小。舜葬蒼梧。二妃不從。禹葬會稽。不改其畝。殷湯無葬處。文武周公葬於畢。秦穆公葬於雍祈年館下。樗里子葬於武庫。皆無丘壟之處。此聖帝明王賢君智士遠覽獨慮無窮之計也。其賢臣孝子。亦承命順意而薄葬之。此誠奉安君父。忠孝之至也。孔子葬母於防。墳高四尺。遇雨而崩。延陵季子之適齊而反。其子道死。葬於嬴博之間。穿斂以時服。封墳掩坎。其高可隱。而號曰。骨肉歸於土。命也。魂氣則無不之也。孔子曰。延陵季子之於禮合矣。故仲尼孝子。延陵慈父。舜禹忠臣。周公悌弟。其葬君親。皆微薄矣。非苟為約。誠便於禮也。至吳闔閭。違禮厚葬。十餘年。越發之。秦惠文武昭莊襄。皆大其丘壟。多其瘞藏。咸盡發掘暴露。甚足悲也。秦始皇帝葬於驪山之阿。下錮三泉。上崇山陵。墳高五十餘丈。周回五里。棺槨之麗。不可勝原。項籍發掘其墓。後牧童亡羊。羊入其墓。牧者持火燒其棺槨。自古及今。葬未有盛於始皇者也。數年之間。外被項籍之禍。內罹牧豎之災。豈不哀哉。故德彌厚者葬彌薄。智愈深者葬益微。無德寡智者葬益厚。發掘必速。以此觀之。昭然可見也。今昌陵增卑為高。積土為山。發民墳墓以萬數。死者恨於下。生者愁於上。怨氣結於陰陽。因之以饑饉。臣竊愍焉。以死者為有知。發人墳墓。為害多矣。若其無知。又焉用大。謀之賢智則不悅。以示眾庶則苦矣。若苟以悅愚夫淫奢之人。亦何為哉。陛下慈仁篤美甚厚聰明疏達蓋世。宜弘漢家之德。以崇劉氏之業。而欲與亂秦之暴政競為奢侈。比方丘壟。悅於愚夫之目。隆於一時之觀。違賢智之心。忘萬世之安。臣竊為陛下羞之。上甚感向言而不能從。有司議曰。昌陵增卑為高。積土為山。度便房猶在平地客土中。不保幽冥之靈。外淺不固。卒徒功庸。日以萬數。至燃脂火夜作。取土東山。與粟同價。作治數年。天下遍被其勞。國家疲敝。府庫空虛。下至眾庶。嗷嗷苦之。故陵因天性。據真土。處勢高敞。傍近祖考。前已有十餘年功績。宜還復故陵。上知不就。秋。詔罷昌陵。
荀悅曰。夫葬之侈也。從來久矣。是以直節遂志之士。見其失而矯之。武帝時。楊王孫者。學黃老術。家業千金。厚自奉養。將終。告其子曰。吾欲裸葬以復吾真。死則為布囊盛屍。入地七尺。既下。從足引脫取囊。以身親土。其子不忍從命。往見友人祈侯。祈侯曰。豈禮哉。王孫曰。蓋聞聖人因人之情。不忍其親。故為制禮。今則越之。是以裸葬。將以矯世也。夫厚葬誠無益於死者。而俗人競以相高。糜財殫幣。盡腐之地下。或乃今日入土而明日見發。此真與暴骸中野何異。夫死者。眾生之化而物之歸也。歸者得至。化者得變。是各反其真。故謂之鬼。鬼之言。歸也。其尸塊然獨居。豈有知哉。裹以幣帛。隔以棺槨。支體束絡。口含金玉。欲化不得。鬱為枯腊。千載之後。棺槨朽腐。乃得歸土。就其真宅。由此言之。焉用遠宅。故聖王不加力於無用。不殫財於無益。謂今費財厚葬。皆為歸隔。至生者不知。死者不得。是謂大惑。於戲。吾不為也。祁侯曰。善。遂裸葬焉。立城陽孝王子理為王。秋八月丁酉。太皇太后王氏崩。九月乙巳晦。日有蝕之。京師知之。四方不見。
二年。春二月乙巳。大司馬車騎將軍王音薨。二月癸未夜。星隕如雨。長二丈。繹繹未至地滅。乙酉晦。日有蝕之。四方見。京師不見。谷永對曰。賦斂有不得所致也。四方見京師不見。陰蔽也。天戒若曰。好治宮室。大增墳墓。賦斂滋重。百姓虛竭。禍在外也。元年日蝕。京師知之。四方不見。天戒若曰。沈湎于酒。君臣不別。禍在內也。三月丁酉。成都侯王商為大司馬衛將軍。御史大夫王駿卒。京兆尹翟方進為御史大夫。秋八月。方進貶為執金吾。冬黑龍見東萊。十月己丑。丞相薛宣免。十一月壬子。光祿勳孔光為御史大夫。光字子夏。孔子十四世孫。孔子生伯魚鯉。鯉生子思伋。伋生子上白。白生子家求。求生子真箕。箕生子羔穿。穿生子慎斌。斌為魏相。慎生鮒。為陳涉博士。死陳下。鮒弟子襄。惠帝時為博士。長沙王太傅。襄生忠。忠生武。武生延年。延年生安國。位至臨淮太守。延年生霸。字次孺。元帝時為太子太傅。時霸以太中大夫授太子經。元帝立。以霸為師。賜爵關內侯。食邑八百戶。號曰褒成君。給事中。霸為人謙退。常稱爵位太過。何德以堪之。上欲致之相位。自貢禹之卒。薛廣德之免。輒欲拜霸。霸讓至三四。上知其誠。乃弗用。霸薨。上素服臨弔者再。賜東園祕器錢帛冊贈。以列侯禮葬。謚曰烈君。霸生光。光為尚書僕射。職典樞機十餘年。守法度。脩故事。上有所問。據經法而對。不希上旨苟合。亦不強諫諍。以是久見委信。有所奏言。輒削其草。以為彰人主之過。以訏為忠直。人臣之大罪也。有所薦舉。唯恐其人聞知。休沐。兄弟宴語。終不及省中事。或問溫室中樹。皆何等木。光默然不應。更答以他語。其重慎如此。執金吾翟方進為丞相。封高陵侯。方進字子威。汝南人也。初為府小吏。相於同郡蔡文父。曰。小吏有封侯骨。當以經術進。乃辭後母至京師學。後母憐其幼。隨至長安。織屨以給之。對策甲科。遷議郎。諸儒稱之。時宿儒胡常。與方進同經。陰搆毀之。方進伺常大都講日。遣生咨問疑義。因記其說。卒改意而親友。後為丞相司直。從上至甘泉。行馳道中。司隸陳慶劾奏方進。沒車馬。方進伺慶微過。劾奏免官。北地浩商殺義渠長。丞相請遣司隸與掾郡部刺史逮賊。司隸涓勳奏言。春秋之義。王人微者。序於諸侯之上。尊王命也。今丞相欲遣宰士督察天下。奉使大夫。專權作威。甚悖逆順之理。乃止。方進於是伺勳微過。劾奏勳。左遷昌陵令。方進頻免兩司隸。朝廷憚之。其任勢立威以取世資。皆此類也。能探人主微旨以濟其事。然方進內行脩飾。事後母甚篤。為丞相。後母猶存。及亡。既葬三十六日。除服視事。以為身被漢相。不敢渝國家之制。在位公潔。請託不行。然持法深刻。上行幸河南雍。祠五畤。侍中淳于長。賜爵關內侯。食邑千戶。初。將作大匠解萬年奏請營作昌陵。常侍王閎數言昌陵不可成。長亦言之。上以趙皇后之立也。欲封長。乃詔曰。常侍王閎。前為大司農中丞。上言昌陵不可成。朕以長言下閎章。公卿議者皆合長策。長首建至策。閎省息大費。民以康寧。宜賜爵關內侯。食邑千戶。閎前賜爵關內侯。黃金百斤。罷昌陵。勿徙吏民。萬年佞邪不忠。雖遇赦令。不宜居京師。其徙萬年燉煌郡。而陳湯俱徙燉煌。湯素與萬年相善。昌陵之計。湯與及之。又見黑龍。或私問湯。湯曰。是謂玄門開。上數出入。不時微行。故龍非時出也。是時丞相奏廢昌陵邑中屋。奏未下。湯以為上須順眾心。昌陵亦恐復發徙也。湯坐非所宜言。大不敬。故徙。先是。湯上言。康居王侍子。非王子也。案驗。實王子。湯坐下獄。當死。谷永訟湯曰。臣聞楚有子玉得臣。文公為之側席而坐。趙有廉頗馬服。秦不敢闚兵井陘。漢有郅都魏尚。匈奴不敢南牧。夫戰克之將。不可不重也。蓋君聞鼓鼙之聲。則思將帥之臣。湯前出西域。忿郅支之無道。閔王誅之不加。策慮愊億。義勇奮發。興師猋逝。橫厲烏孫。逾集都賴。屠三重之城。斬郅支之首。報十年之逋誅。雪邊吏之宿恥。威振。百蠻。武揚四海。自漢元已來。征伐方外之將。未嘗有也。昔白起為秦將。南拔郢都。北破趙括。以纖芥之過。賜死杜郵。秦民憐之。莫不流涕。今湯親秉斧鉞。席卷乘勝。歃血千里之外。薦功祖廟。告類上帝。以言事為罪。無烜赫之惡。周書曰。記人之功。忘人之過。宜為人君者也。犬馬於人有功。尚加帷蓋之報。況國之功臣哉。竊恐陛下忽於鼓鼙之聲。不察周書之意。而忘帷蓋之施。愚臣庸淺。謂湯卒從吏議。百姓介然。有秦民之恨。非所以勵死難之臣也。上乃出湯。奪爵位為士伍。及西域都護段會宗為烏孫所圍。上書願發諸城堡及燉煌兵以自救。時大臣議數日不決。上召問湯。示以會宗奏。湯對曰。此無可憂也。夫胡兵樸鈍。五不當漢兵一。今聞頗得漢巧。然猶三而當一。兵法。客倍主人半。然後敵。今圍會宗者。人眾不足勝。陛下勿憂。且兵法。輕行五十里。重行四十里。而會宗欲發城郭諸兵。歷時乃至。所謂報讎之兵。非救急之兵也。上曰。其解可必乎。湯知烏孫瓦合。不得久。故事不過數日。因對曰。已解矣。屈指計其日。曰。不出五日。當有吉語至。四日。軍書至。言已解矣。湯既徙燉煌。久之。議郎耿育上書。訟湯與延壽。為聖漢揚鉤深致遠之威。雪國家累年之恥。討絕域不羈之臣。係萬里難制之虜。豈有比哉。今湯塊然被讒。老棄燉煌。令威名折衝之臣。旋踵及身。復為郅支遺虜所笑。誠可悲也。至今奉使外蠻者。未嘗不陳郅支之誅。以揚漢國之威。夫援人之功以懼敵。棄人之身以快讒。豈不哀哉。天子乃還湯京師。
三年。春正月乙卯晦。日有蝕之。夏大旱。冬十一月。復甘泉泰畤汾陰后土雍五畤陳倉寶雞祠。上自以久無繼嗣。故復之。上頗好鬼神。四方多上書言祭祀方術事。谷永上說曰。臣聞明於天地之性者。不可惑以怪神。知萬物之情者。不可罔以非類。諸非仁義之正道。不尊五經之法言。而稱奇鬼神。廣崇祭祀之方。求報應無福之祀。及言世有僊人。服食不終之藥。黃白變化之術。皆姦人惑眾。挾邪道。懷詐偽。以欺罔世主。聽其辭。洋洋滿耳。若將可遇。求之。蕩蕩若繫風捕影。終不可得。是以明王距而不聽。聖人絕而不語。昔周萇弘欲以鬼神之道輔尊靈王。而周室愈微。萇弘死。楚懷王隆祭祀。事鬼神。欲以獲福助。卻秦師。而兵破地削。身辱國危。及秦始皇甘心神僊之道。而天下怨叛。漢興。辛垣平齊人少翁欒大之屬。皆言神僊鬼神之事。貴寵尊盛。卒無絲髮之效。皆伏誅。往事之跡。以揆今。惟陛下拒絕此類。無使姦人有所闚捞。上善其言。十二月。尉氏男子樊並等十三人。殺陳留太守。劫掠吏民。自稱將軍。謀為大逆。徒李譚等共格殺並等。皆封為列侯。山陽鐵官徒蘇令等二百二十八人。攻殺長吏。盜庫兵。自稱將軍。經歷郡國十九。殺東郡太守汝南都尉。遣丞相長史御史中丞特節逐捕。汝南太守嚴訢捕斬令等。遷大司農。賜黃金百斤。時上不親政事。貴戚驕恣。交通賓客。藏匿亡命。長安中群輩殺吏。受任報讎。相與探丸為號。赤丸殺武吏。黑丸殺文吏。白丸主治喪。城中暮煙起。剽劫行者。死傷橫道。乃選酷吏尹賞等守長安令。得以一切便宜從事。賞治長安獄。穿地方深各數丈塹。治為槨。名曰虎穴。乃令吏民。舉籍長安中輕俠少年惡子弟。無市籍商販。不作業而鮮衣盛服者。得數百人。一日。悉掩捕皆劫以通行飲食群盜。賞親閱視之。十置其一。餘悉致之虎穴。百人為輩。覆以大石。數日乃出。其死者。埋寺垣外。為表其姓名。百日後。令家得收葬。賞所留者。皆其魁首。或故吏善家子。失意隨輕俠者。於是舍其罪。詭令立功。自效者。因親用為爪牙。由是盜賊止息。然道路噓嘻。有哀聲矣。賞為江夏太守。坐殘賊免。
四年。春正月。行幸甘泉宮。郊泰畤。神光降集紫殿。大赦天下。賜雲陽吏民爵。女子百戶牛酒。鰥寡高年帛。三月。行幸河東。祠后土。賜如雲陽。行幸所過。無出田租。夏。大旱。四月癸未。長樂臨華殿及未央宮司馬門皆災。六月甲午。霸陵園門闕災。詔曰。聖王明禮制以序尊卑。異車服以昭有德。雖有其財而無其尊。不得踰制。故民興行。方今世俗奢侈。靡有厭足。公卿列侯。親屬近臣。四方所則。未聞脩身遵禮。同心憂國者也。或有奢侈逸豫。務廣田宇。多畜奴婢。被服綺縠。設鐘鼓。備女樂。車服嫁娶葬埋過度。吏民慕效。故習以成俗。而欲望百姓節儉。家給人足。豈不難哉。詩不云乎。鼓鍾于宮。聲聞于外。又云。赫赫師尹。民具爾瞻。宜申敕有司。以漸禁之。青綠。民所常服。且勿止。列侯近臣。宜各自省改。司隸校尉察不變者。七月辛未朔。日有蝕之。冬十一月庚申。大司馬衛將軍王商。賜金安車駟馬免。
