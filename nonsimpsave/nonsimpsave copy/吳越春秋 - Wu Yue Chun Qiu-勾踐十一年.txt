十一年，越王深念永思，惟欲伐吳，乃請計研問曰：「吾欲伐吳，恐不能破，早欲興師，惟問於子。」
計研對曰：「夫興師舉兵，必且內蓄五穀，實其金銀，滿其府庫，勵其甲兵。凡此四者，必察天地之氣，原於陰陽，明於孤虛，審於存亡，乃可量敵。」
越王曰：「『天地』、『存亡』，其要柰何？」
計研曰：「天地之氣，物有死生。原陰陽者，物貴賤也；明孤虛者，知會際也；審存亡者，別真偽也。」
越王曰：「何謂『死生』、『真偽』乎？」
計研曰：「春種八榖，夏長而養，秋成而聚，冬畜而藏。夫天時有生而不救種，是一死也；夏長無苗，二死也；秋成無聚，三死也；冬藏無畜，四死也。雖有堯舜之德，無如之何。夫天時有生，勸者老，作者少，反氣應數，不失厥理，一生也；留意省察，謹除苗穢，穢除苗盛，二生也；前時設備，物至則收，國無逋稅，民無失穗，三生也；倉已封塗，除陳入新，君樂臣歡，男女及信，四生也。夫陰陽者，太陰所居之歲留息，三年，貴賤見矣。夫孤虛者，謂天門地戶也。存亡者，君之道德也。」
越王曰：「何子之年少，於物之長也？」
計研曰：「有美之士，不拘長少。」
越王曰：「善哉，子之道也！」乃仰觀天文，集察緯宿，曆象四時。以下者上，虛設八倉，從陰收著，望陽出糶，筴其極計，三年五倍，越國熾富。勾踐歎曰：「吾之霸矣。善！計研之謀也。」
