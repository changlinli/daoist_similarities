七年，春，王正月。
夏，四月。
秋，齊侯，鄭伯，盟于鹹。
齊人執衛行人，北宮結，以侵衛，齊侯，衛侯，盟于沙。
大雩。
齊國夏帥師伐我西鄙。
九月，大雩，冬，十月。
七年，春，二月，周儋翩入于儀栗以叛。
齊人歸鄆陽關，陽虎居之以為政。
夏，四月，單武公，劉桓公，敗尹氏于窮谷。
秋，齊侯，鄭伯，盟于鹹，徵會于衛，衛侯欲叛晉，諸大夫不可，使北宮結如齊，而私於齊侯，曰，執結以侵我，齊侯從之，乃盟于瑣，齊國夏伐我，陽虎御季桓子，公斂處父御孟懿子，將宵軍齊師，齊師聞之，墮伏而待之，處父曰，虎不圖禍，而必死，苫夷曰，虎陷二子於難，不待有司，余必殺女，虎懼，乃還，不敗。
冬，十一月，戊午，單子，劉子，逆王于慶氏，晉籍秦逆王，己巳，王入于王城，館于公族黨氏，而後朝于莊宮。
