古者聖王昭義以別貴賤，以序尊卑，以體上下，然後民知尊君敬上，而忠順之行備矣。
是故古者天子之官有典命官，掌諸侯之儀。大行人，掌諸侯之儀，以等其爵。故貴賤有別，尊卑有序，上下有差也。典命諸侯之五儀，諸臣之五等，以定其爵，故貴賤有別，尊卑有序，上下有差也。
命：上公九命為伯，其國家、宮室、車旌、衣服、禮儀、皆以九為節；諸侯諸伯七命，其國家、宮室、車旌、衣服、禮儀、皆以七為節；子男五命，其國家、宮室、車旌、衣服、禮儀、皆以五為節。
王之三公八命，其卿六命，其大夫四命。及其封也，皆加一等，其國家、宮室、車旌、衣服、禮儀亦如之。
凡諸侯之適子省於天子，攝君，則下其君之禮一等；未省，則以皮帛繼子男。
公之孤四命，以皮帛視小國之君，其卿三命，其大夫再命，士一命，其宮室、車旌、衣服、禮儀、各視其命之數；侯伯之卿、大夫、士亦如之；子男之卿再命，其大夫一命，其士不命，其宮室、車旌、衣服、禮儀，各如其命之數。
禮：大行人以九儀別諸侯之命，等諸臣之爵，以同域國之禮而待其賓客。
上公之禮：執桓圭九寸，繅藉九寸，冕服九章，建常九旒，樊纓九就，貳車九乘，介九人，禮九牢，其朝位賓主之間九十步，饕禮九獻，食禮九舉。
諸侯之禮，執信圭七寸，繅藉七寸，冕服七章，建常七旒，樊纓七就，貳車七乘，介七人，禮七牢，其朝位賓主之間七十步，饗禮七獻，食禮七舉。諸伯執躬圭，其他皆如諸侯之禮。
諸子執穀璧五寸，繅藉五寸，冕服五章，建常五旒，樊纓五就，貳車五乘，介五人，禮五牢，其朝位賓主之間五十步，饗禮五獻，食禮五舉。
諸男執蒲璧，其他皆如諸子之禮。
凡大國之孤，執皮帛，以繼小國之君。諸侯之卿、禮各下其君二等；以下及大夫、士皆如之。
天子之所以明章著此義者，以朝聘之禮也。是故千里之內，歲一見；千里之外、千五百里之內，二歲一見；千五百里之外、二千里之內，三歲一見；二千里之外、二千五百里之內，四歲一見；二千五百里之外、三千里之內，五歲一見；三千里之外，三千五百里之內，六歲一見。
各執其圭瑞，服其服，乘其輅，建其旌旂，施其樊纓，從其貳車，委積之以其牢禮之數，所以明別義也。
然後天子冕而執鎮圭尺有二寸，藻藉尺有二寸，搢大圭，乘大輅，建大常，十有二旒，樊纓十有再就，貳車十有二乘。率諸侯而朝日于東郊，所以教尊尊也。
退而朝諸侯，為壇三成，宮旁一門。天子南鄉見諸侯，土揖庶姓，時揖異姓，天揖同姓，所以別親疏外內也。
公侯伯子男各以其旂就其位：諸公之國，中階之前，北面東上；諸侯之國，東階之東，西面北上；諸伯之國，西階之西，東面北上；諸子之國，門東，北面東上；諸男之國，門西，北面東上。
及其將幣也，公於上等，所以別貴賤，序尊卑也。
奠圭，降、拜、升、成拜，明臣禮也。
奉國地所出重物而獻之，明臣職也。
內袒入門而右，以聽事也。
明臣禮、臣職、臣事，所以教臣也。
率而祀天於南郊，配以先祖，所以教民報德，不忘本也。率而享祀於太廟，所以教孝也。
與之大射，以考其習禮樂而觀其德行；與之圖事，以觀其能；儐而禮之，三饗三食三宴，以與之習立禮樂。
是故一朝而近者三年，遠者六年。有德焉，禮樂為之益習，德行為之益脩，天子之命為之益行。然後使諸侯世相朝，交歲相問，殷相聘，以習禮、考義、正刑、一德，以崇天子。故曰：朝聘之禮者，所以正君臣之義也。
諸侯相朝之禮，各執其圭瑞，服其服，乘其輅，建其旌旂，施其樊纓，從其貳車，委積之以其牢禮之數，所以別義也。
介紹而相見，君子於其所尊，不敢質，敬之至也。
君使大夫迎於境，卿勞於道，君親郊勞致館。
及將幣，拜迎於大門外而廟受。北面拜貺，所以致敬也。三讓而後升，所以致尊讓也。敬讓也者，君子之所以相接也。諸侯相接以敬讓，則不相侵陵也。此天子之所以養諸侯，兵不用，而諸侯自為正之具也。
君親致饗既還圭，饗食，致贈，郊送，所以相與習禮樂也。
諸侯相與習禮樂，則德行修而不流也。故天子制之，而諸侯務焉。
聘禮：上公七介，侯伯五介，子男三介，所以明貴賤也。介紹而傳命，君子於其所尊，不敢質，敬之至也。三讓而後傳命，三讓而後入廟門，三揖而後至階，三讓而後升，所以致尊讓也。
君使士迎於境，大夫郊勞，君親拜迎大門之內而廟受，北面拜貺，拜君命之辱，所以致敬讓也。致敬讓者，君子之所以相接也。致諸侯相接以敬讓，則不相欺陵也。
卿為上擯，大夫為丞擯。君親醴賓，賓私面私覿。致饔餼，既還圭璋賄贈，饗食燕，所以明賓主君臣之義也。
故天子之制諸侯，交歲相問，殷相聘，相厲以禮。使者聘而誤，主君不親饗食；所以恥厲之也。諸侯相厲以禮，則外不相侵，內不相陵。此天子所以養諸侯，兵不用，而諸侯自為正之具也。
以圭璋聘，重禮也；已聘而還圭璋，此輕財重禮之義也。諸侯相厲以輕財重禮，則民作讓矣。主國待客，出入三積。既客於舍，五牢之具陳於內；米三十車、禾三十車、芻薪倍禾，皆陳於外；乘禽日五雙，群介皆餼牢。壹食再饗，宴與時賜無數。所以重禮也。古之用財不能均如此，然而用財如此其厚者，言盡之于禮也；盡之于禮則內君臣不相陵，而外不相侵。故天子制之，而諸侯務焉。
古者，大行人掌大賓之禮，及大客之義，以親諸侯。春朝諸侯而圖天下之事，秋覲以比邦國之功，夏宗以陳天下之謀，冬遇以協諸侯之慮。時會以發四方之禁，殷同以施天下之政，時聘以結諸侯之好，殷眺以成邦國之貳，閒問以諭諸侯之志，歸脤以教諸侯之福，賀慶以贊諸侯之喜，致會以補諸侯之災。
天子之所以撫諸侯者：歲遍在，三歲遍眺，五歲遍省，七歲屬象胥喻言語，協辭令，九歲屬瞽史諭書名，聽音聲，十有一歲達瑞節，同度量，成牢禮，同數器，修法則，十有二歲，天子巡狩殷國。
是故諸侯上不敢侵陵，下不敢暴小民。然後諸侯之國札喪，則令賻補之；凶荒，則令賙委之；師役，則令槁禬之；有福事，則令慶賀之；有禍災，則令哀弔之。凡此五物者，治其事故。
及其萬民之利害為一書，其禮俗、政事、教治、刑禁之逆順為一書，其悖逆暴亂，作慝欲犯令者為一書，其札喪、凶荒、厄貧為一書，其康樂、和親、安平為一書。凡此五物者，無國別異之，天子以周知天下之政。是故諸侯附於德，服於義，則天下太平。
古者天子為諸侯不行禮義、不脩法度、不附於德、不服於義，故使射人以射禮選其德行；職方氏、大行人以其治國，選其能功。諸侯之得失治亂定，然後明九命之賞以勸之，明九伐之法以震威之。尚猶有不附於德，不服於義者，則使掌交說之。故諸侯莫不附於德，服於義者。此天子之所以養諸侯，兵不用，而諸侯自為正之法也。
