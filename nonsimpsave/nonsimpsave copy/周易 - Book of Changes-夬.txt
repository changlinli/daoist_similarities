夬，決也，剛決柔也。健而說，決而和，揚于王庭，柔乘五剛也。孚號有厲，其危乃光也。告自邑，不利即戎，所尚乃窮也。利有攸往，剛長乃終也。
澤上于天，夬；君子以施祿及下，居德則忌。
不勝而往，咎也。
莫夜有戎，得中道也。
君子夬夬，終无咎也。
其行次且，位不當也。聞言不信，聰不明也。
中行无咎，中未光也。
无號之凶，終不可長也。
