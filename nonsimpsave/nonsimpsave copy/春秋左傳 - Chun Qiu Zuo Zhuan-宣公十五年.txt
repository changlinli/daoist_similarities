十有五年，春，公孫歸父會楚子于宋。
夏，五月，宋人及楚人平。
六月，癸卯，晉師滅赤狄潞氏，以潞子嬰兒歸。
秦人伐晉。
王札子殺召伯，毛伯。
秋螽。
仲孫蔑，會齊高固于無婁。
初稅畝。
冬，蝝生。
饑。
十五年，春，公孫歸父會楚子于宋。
宋人使樂嬰齊告急于晉，晉侯欲救之，伯宗曰，不可，古人有言曰，雖鞭之長，不及馬腹，天方授楚，未可與爭，雖晉之彊，能違天乎，諺曰，高下在心，川澤納汙，山藪藏疾，瑾瑜匿瑕，國君含垢，天之道也，君其待之，乃止，使解揚如宋，使無降楚，曰，晉師悉起，將至矣，鄭人囚而獻諸楚，楚子厚賂之，使反其言，不許，三而許之，登諸樓車，使呼宋而告之，遂致其君命，楚子將殺之，使與之言曰，爾既許不穀，而反之，何故，非我無信，女則棄之，速即爾刑，對曰，臣聞之，君能制命為義，臣能承命為信，信載義而行之為利，謀不失利，以衛社稷，民之主也，義無二信，信無二命，君之賂臣，不知命也，受命以出，有死無霣，又可賂乎，臣之許君，以成命也，死而成命，臣之祿也，寡君有信臣，下臣獲考，死又何求，楚子舍之以歸。
夏，五月，楚師將去宋，申犀稽首於王之馬前，曰，毋畏知死，而不敢廢王命，王棄言焉，王不能荅，申叔時僕曰，築室反耕者，宋必聽命，從之，宋人懼，使華元夜入楚師，登子反之床，起之曰，寡君使元以病告，曰，敝邑易子而食，析骸以爨。雖然，城下之盟，有以國斃，不能從也，去我三十里，唯命是聽，子反懼，與之盟，而告王。退三十里，宋及楚平，華元為質。盟曰：我無爾詐，爾無我虞。
潞子嬰兒之夫人，晉景公之姊也，酆舒為政而殺之，又傷潞子之目，晉侯將伐之，諸大夫皆曰，不可，酆舒有三雋才，不如待後之人，伯宗曰，必伐之，狄有五罪，雋才雖多，何補焉，不祀，一也，耆酒，二也，棄仲章而奪黎氏地，三也，虐我伯姬，四也，傷其君目，五也，怙其雋才，而不以茂德，茲益罪也，後之人，或者將敬奉德義，以事神人，而申固其命，若之何待之，不討有罪，曰，將待後，後有辭而討焉，毋乃不可乎，夫恃才與眾，亡之道也，商紂由之故滅。天反時為災，地反物為妖，民反德為亂。亂則妖災生，故文反正為乏，盡在狄矣，晉侯從之，六月，癸卯，晉荀林父敗赤狄于曲梁，辛亥，滅潞，酆舒奔衛，衛人歸諸晉，晉人殺之。
王孫蘇與召氏，毛氏，爭政，使王子捷殺召戴公，及毛伯衛，卒立召襄。
秋，七月，秦桓公伐晉，次于輔氏，壬午，晉侯治兵于稷，以略狄土，立黎侯而還，及雒，魏顆敗秦師于輔氏，獲杜回，秦之力人也，初，魏武子有嬖妾，無子，武子疾，命顆曰，必嫁是，疾病則曰，必以為殉，及卒，顆嫁之，曰，疾病則亂，吾從其治也，及輔氏之役，顆見老人，結草以亢杜回，杜回躓而顛，故獲之，夜夢之曰，余，而所嫁婦人之父也，爾用先人之治命，余是以報。
晉侯賞桓子狄臣千室，亦賞士伯以瓜衍之縣，曰，吾獲狄土，子之功也，微子，吾喪伯氏矣，羊舌職說是賞也，曰，《周書》所謂庸庸祗祗者，謂此物也夫，士伯庸中行伯，君信之，亦庸士伯，此之謂明德矣，文王所以造周，不是過也，故《詩》曰：陳錫哉周，能施也，率是道也，其何不濟。
晉侯使趙同，獻狄俘于周，不敬，劉康公曰，不及十年，原叔必有大咎，天奪之魄矣。
初，稅畝，非禮也，穀出不過藉，以豐財也。
冬蝝生，饑，幸之也。
