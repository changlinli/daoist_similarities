二十有九年，春，介葛盧來。
公至自圍許。
夏，六月，會王人，晉人，宋人，齊人，陳人，蔡人，秦人，盟于翟泉。
秋，大雨雹。
冬，介葛盧來。
二十九年，春，葛盧來朝，舍于昌衍之上，公在會，饋之芻米，禮也。
夏，公會王子虎，晉孤偃，宋公孫固，齊國歸父，陳轅濤塗，秦小子憖，盟于翟泉，尋踐土之盟，且謀伐鄭也，卿不書，罪之也，在禮，卿不會公侯，會伯子男可也。
秋，大雨雹，為災也。
冬，介葛盧來，以未見公，故復來朝，禮之，加燕好，介葛盧聞牛鳴，曰，是生三犧，皆用之矣，其音云，問之而信。
