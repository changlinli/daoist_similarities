公曰：「四代之政刑，論其明者，可以為法乎？」子曰：「何哉？四代之政刑，皆可法也。」
公曰：「以我行之，其可乎？」子曰：「否，不可。臣願君之立知而以觀聞也，四代之政刑，君若用之，則緩急將有所不節；不節，君將約之；約之，卒將棄法；棄法，是無以為國家也。」
公曰：「巧匠輔繩而斲，胡為其棄法也。」子曰：「心未之度，習未之狎，此以數踰而棄法也。
夫規矩準繩鈞衡，此昔者先王之所以為天下也。小以及大，近以知遠，今日行之，可以知古，可以察今，其此邪！
水火金木土穀，此謂六府，廢一不可，進一不可，民並用之；今日行之，可以知古，可以察今，其此邪！
昔夏、商之未興也，伯夷謂此二帝之眇。」
公曰：「長國治民恆幹；論政之大體，以教民辨；歷大道，以時地性；興民之陽德以教民事；上服周德之典，以順事天子；脩政勤禮，以交諸侯；大節無廢，小眇後乎？」
子曰：「否，不可後也。詩云：『東有開明，於時雞三號，以興庶虞，庶虞動，蜚征作。嗇民執功，百草咸淳，地傾水流之。』是以天子盛服朝日于東堂，以教敬示威于天下也。是以祭祀，昭有神明；燕食，昭有慈愛；宗廟之事，昭有義；率禮朝廷，昭有五官；無廢甲冑之戒，昭果毅以聽；天子曰崩，諸侯曰薨，大夫曰卒，士曰不祿，庶人曰死，昭哀。哀愛無失節，是以父慈子孝兄愛弟敬。此皆先王之所先施於民也，君而後此則為國家失本矣。」
公曰：「善哉，子察教我也。」子曰：「鄉也，君之言善，執國之節也。君先眇而後善，中備以君子言，可以知古，可以察今。奐然而興，民壹始。」
公曰：「是非吾言也，吾一聞於師也。」子吁焉其色曰：「嘻，吾行道矣。」公曰：「道邪？」子曰：「道也！」
公曰：「吾未能知人，未能取人。」子曰：「君何為不觀器視才？」公曰：「視可明乎？」子曰：「可以表儀。」
公曰：「願學之。」子曰：「平原大藪，瞻其草之高豐茂者，必有怪鳥獸居之，且草可財也，如艾而夷之，其地必宜五穀；高山多林，必有怪虎豹蕃孕焉；深淵大川，必有蛟龍焉；民亦如之，君察之，可以見器見才矣。」
公曰：「吾猶未也。」子曰：「群然，戚然，頤然，睪然、踖然、柱然、抽然、首然、僉然、湛然、淵淵然、淑淑然、齊齊然、節節然、穆穆然、皇皇然。
見才色脩聲不視聞，怪物恪命不改志，舌不更氣。見之舉也，得之取也，有事事也。事必與食，食必與位，無相越踰。昔虞舜天德嗣堯，取相十有六人如此。」
公曰：「嘻，美哉。子道廣矣。」曰：「由德徑徑。吾恐惛而不能用也。何以哉？」
公曰：「請問圖德何尚？」子曰：「聖，知之華也；知，仁之實也；仁，信之器也；信，義之重也；義，利之本也。委利生孽。」
公曰：「嘻，言之至也。道天地以民輔之，聖人何尚？」子曰：「有天德，有地德，有人德，此謂三德。三德率行，乃有陰陽；陽曰德，陰曰刑。」
公曰：「善哉，再聞此矣！陽德何出？」子曰：「陽德出禮，禮出刑，刑出慮，慮則節事於近，而揚聲於遠。」
公曰：「善哉！載事何以？」子曰：「德以監位，位以充局，局以觀功，功以養民，民於此乎上。」
公曰：「祿不可後乎？」子曰：「食為味，味為氣，氣為志，發志為言，發言定名，名以出信，信載義而行之，祿不可後也。」
公曰：「所謂民與天地相參者，何謂也？」子曰：「天道以視，地道以履，人道以稽。廢一曰失統，恐不長饗國。」
公愀然其色。子曰：「君藏玉惟慎用之，雖慎敬而勿愛，民亦如之。執事無貳，五官有差，喜無並愛，卑無加尊，淺無測深，小無招大，此謂楣機。楣機賓薦不蒙，昔舜徵薦此道於堯，堯親用之，不亂上下。」
公曰：「請問民徵。」子曰：「無以為也。難行。」
公曰：「願學之，幾必能。」子曰：「貪於味不讓，妨於政。願富不久，妨於政。慕寵假貴，妨於政。治民惡重，妨於政。為父不慈，妨於政。為子不孝，妨於政。大縱耳目，妨於政。好色失志，妨於政。好見小利，妨於政。變從無節，橈弱不立，妨於政。剛毅犯神，妨於政。鬼神過節，妨於政。」
幼勿與眾，克勿與比，依勿與謀，放勿與游，徼勿與事。
臣聞之弗慶，非事君也。君聞之弗用，以亂厥德，臣將慶其簡者。蓋人有可知者焉，貌色聲眾有美焉，必有美質在其中者矣。貌色聲眾有惡焉，必有惡質在其中者矣。此者伯夷之所後出也。」
子曰：「伯夷建國建政，脩國脩政。」公曰：「善哉。」
