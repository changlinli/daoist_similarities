二十有九年，春，新延廄。
夏，鄭人侵許。
秋，有蜚。
冬，十有二月，紀叔姬卒。
城諸及防。
二十九年，春，新作延廄，書不時也，凡馬，日中而出，日中而入。
夏，鄭人侵許，凡師，有鐘鼓曰伐，無曰侵，輕曰襲。
秋，有蜚，為災也，凡物，不為災，不書。
冬，十二月，城諸及防，書時也，凡土功，龍見而畢務，戒事也，火見而致用，水昏正而栽，日至而畢。
樊皮叛王。
