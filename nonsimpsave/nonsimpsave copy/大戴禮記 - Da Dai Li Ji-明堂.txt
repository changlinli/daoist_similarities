明堂者，古有之也。凡九室：一室而有四戶、八牖，三十六戶、七十二牖。以茅蓋屋，上圓下方。
明堂者，所以明諸侯尊卑。外水曰辟雍，南蠻、東夷、北狄、西戎。明堂月令，赤綴戶也，白綴牖也。二九四七五三六一八。堂高三尺，東西九筵，南北七筵，上圓下方。九室十二堂，室四戶，戶二牖，其宮方三百步。在近郊，近郊三十里。
或以為明堂者，文王之廟也，朱草日生一葉，至十五日生十五葉；十六日一葉落，終而復始也。周時德澤洽和，蒿茂大以為宮柱，名蒿宮也。此天子之路寢也，不齊不居其屋。待朝在南宮，揖朝出其南門。
