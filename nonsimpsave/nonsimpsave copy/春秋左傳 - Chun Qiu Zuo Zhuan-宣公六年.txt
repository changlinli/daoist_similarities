六年，春，晉趙盾，衛孫免，侵陳。
夏，四月。
秋，八月，螽。
冬，十月。
六年，春，晉衛侵陳，陳即楚故也。
夏，定王使子服求后于齊。
秋，赤狄伐晉，圍懷，及邢丘，晉侯欲伐之，中行桓子曰，使疾其民，以盈其貫，將可殪也，《周書》曰：殪戎殷，此類之謂也。
冬，召桓公逆王后于齊。
楚人伐鄭，取成而還。
鄭公子曼滿，與王子伯廖語，欲為卿伯廖告人曰，無德而貪，其在周易豐之離，弗過之矣，間一歲，鄭人殺之。
