謙，亨，天道下濟而光明，地道卑而上行。天道虧盈而益謙，地道變盈而流謙，鬼神害盈而福謙，人道惡盈而好謙。謙尊而光，卑而不可踰，君子之終也。
地中有山，謙；君子以裒多益寡，稱物平施。
謙謙君子，卑以自牧也。
鳴謙貞吉，中心得也。
勞謙君子，萬民服也。
无不利，撝謙；不違則也。
利用侵伐，征不服也。
鳴謙，志未得也。可用行師，征邑國也。
