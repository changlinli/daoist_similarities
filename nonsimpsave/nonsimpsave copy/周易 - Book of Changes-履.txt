履，柔履剛也。說而應乎乾，是以履虎尾，不咥人，亨。剛中正，履帝位而不疚，光明也。
上天下澤，履；君子以辨上下，安民志。
素履之往，獨行愿也。
幽人貞吉，中不自亂也。
眇能視；不足以有明也。跛能履；不足以與行也，咥人之凶；位不當也。武人為于大君；志剛也。
愬愬終吉，志行也。
夬履貞厲，位正當也。
元吉在上，大有慶也。
