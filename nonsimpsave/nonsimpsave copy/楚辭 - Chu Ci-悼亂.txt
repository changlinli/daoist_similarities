嗟嗟兮悲夫，殽亂兮紛拏。茅絲兮同綜，冠屨兮共絇。督萬兮侍宴，周邵兮負芻。白龍兮見射，靈龜兮執拘。仲尼兮困厄，鄒衍兮幽囚。伊余兮念茲，奔遁兮隱居。將升兮高山，上有兮猴猿。欲入兮深谷，下有兮虺蛇。左見兮鳴鵙，右睹兮呼梟。惶悸兮失氣，踴躍兮距跳。便旋兮中原，仰天兮增歎。菅蒯兮野莽，雚葦兮仟眠。鹿蹊兮躖躖，貒貉兮蟫蟫。鸇鷂兮軒軒，鶉鵪兮甄甄。哀我兮寡獨，靡有兮齊倫。意欲兮沈吟，迫日兮黃昏。玄鶴兮高飛，曾逝兮青冥。鶬鶊兮喈喈，山鵲兮嚶嚶。鴻鸕兮振翅，歸鴈兮於徵。吾志兮覺悟，懷我兮聖京。垂屣兮將起，跓俟兮須明。
