旻天兮清涼，玄氣兮高朗。北風兮潦洌，草木兮蒼唐。蛜蚨兮噍噍，蝍蛆兮穰穰。歲忽忽兮惟暮，余感時兮悽愴。傷俗兮泥濁，矇蔽兮不章。寶彼兮沙礫，捐此兮夜光。椒瑛兮湟汙，枲耳兮充房。攝衣兮緩帶，操我兮墨陽。昇車兮命僕，將馳兮四荒。下堂兮見蠆，出門兮觸螽。巷有兮蚰蜓，邑多兮螳螂。睹斯兮嫉賊，心為兮切傷。俛念兮子胥，仰憐兮比干。投劍兮脫冕，龍屈兮蜿蟤。潛藏兮山澤，匍匐兮叢攢。窺見兮溪澗，流水兮沄沄。黿鼉兮欣欣，鱣枲兮延延。群行兮上下，駢羅兮列陳。自恨兮無友，特處兮甇甇。冬夜兮陶陶，雨雪兮冥冥。神光兮熲熲，鬼火兮熒熒。修德兮困控，愁不聊兮遑生。憂紆兮鬱鬱，惡所兮寫情。
