居愁懃其誰告兮，獨永思而憂悲。內自省而不俟兮，操愈堅而不衰。隱三年而無決兮，歲忽忽其若頹。憐余身不足以卒意兮，冀一見而復歸。哀人事之不幸兮，屬天命而委之咸池。身被疾而不閒兮，心沸熱其若湯。冰炭不可以相並兮，吾固知乎命之不長。哀獨苦死之無樂兮，惜余年之未央。悲不反余之所居兮，恨離予之故鄉。鳥獸驚而失群兮，猶高飛而哀鳴。狐死必首丘兮，夫人孰能不反其真情？故人疏而日忘兮，新人近而俞好。莫能行於杳冥兮，孰能施於無報？苦眾人之皆然兮，乘回風而遠游。淩恆山其若陋兮，聊愉娛以忘憂。悲虛言之無實兮，苦眾口之鑠金。遇故鄉而一顧兮，泣歔欷而霑衿。厭白玉以為面兮，懷琬琰以為心。邪氣入而感內兮，施玉色而外淫。何青雲之流瀾兮，微霜降之矇矇。徐風至而徘徊兮，疾風過之湯湯。聞南藩樂而欲往兮，至會稽而且止。見韓眾而宿之兮，問天道之所在？借浮雲以送予兮，載雌霓而為旌。駕青龍以馳騖兮，班衍衍之冥冥。忽容容其安之兮，超慌忽其焉如？苦眾人之難信兮，願離群而遠舉。登巒山而遠望兮，好桂樹之冬榮。觀天火之炎煬兮，聽大壑之波聲。引八維以自道兮，含沆瀣以長生。居不樂以時思兮，食草木之秋實。飲菌若之朝露兮，構桂木而為室。雜橘柚以為囿兮，列新夷與椒楨。鵾鶴孤而夜號兮，哀居者之誠貞。
