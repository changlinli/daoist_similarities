十有三年，春，狄侵衛。
夏，四月，葬陳宣公。
公會齊侯，宋公，陳侯，衛侯，鄭伯，許男，曹伯，于鹹。
秋，九月，大雩。
冬，公子友如齊。
十三年，春，齊侯使仲孫湫聘于周，且言王子帶，事畢，不與王言，歸復命曰，未可，王怒未怠，其十年乎，不十年，王弗召也。
夏，會于鹹，淮夷病杞故，且謀王室也。
秋，為戎難故，諸侯戍周，齊仲孫湫致之。
冬，晉荐饑，使乞糴于秦，秦伯謂子桑與諸乎。對曰，重施而報，君將何求，重施而不報，其民必攜，攜而討焉，無眾必敗，謂百里與諸乎。對曰，天災流行，國家代有，救災恤鄰，道也，行道有福，平鄭之子豹在秦，請伐晉。秦伯曰，其君是惡，其民何罪，秦於是乎輸粟于晉，自雍及絳相繼，命之曰，汎舟之役。
