君子曰：學不可以已矣，青取之於藍，而青於藍；水則為冰，而寒於水；木直而中繩，輮而為輪，其曲中規，枯暴不復挺者，輮使之然也。
是故不升高山，不知天之高也；不臨深谿，不知地之厚也；不聞先王之遺道，不知學問之大也。于越戎貉之子，生而同聲，長而異俗者，教使之然也。
是故木從繩則直，金就礪則利，君子博學如日參己焉，故知明則行無過。《詩》云：「嗟爾君子，無恆安息；靖恭爾位，好是正直；神之聽之，介爾景福。」神莫大於化道，福莫長於旡咎。
孔子曰：「吾嘗終日思矣，不如須臾之所學。」吾嘗跂而望之，不如升高而博見也；升高而招，非臂之長也，而見者遠；順風而呼，非聲加疾也，而聞者著；假車馬者，非利足也，而致千里；假舟楫者，非能水也，而絕江海；君子之性非異也，而善假於物也。
南方有鳥，名曰𧊷鳩，以羽為巢，編之以髮，繫之葦苕，風至苕折，子死卵破，巢非不完也，所繫者然也。西方有木，名曰射干，莖長四寸，生於高山之上，而臨百仞之淵，木莖非能長也，所立者然也。蓬生麻中，不扶自直。蘭氏之根，懷氏之苞，漸之滫中，君子不近，庶人不服，質非不美也，所漸者然也。
是故君子靖居恭學，脩身致志，處必擇鄉，游必就士，所以防僻邪而道中正也。
物類之從，必有所由；榮辱之來，各象其德。肉腐出蟲，魚枯生蠹；殆教亡身，禍災乃作。強自取折，柔自取束；邪穢在身，怨之所構。布薪若一火就燥，平地若一水就濕，草木疇生，禽獸群居，物各從其類也。
是故正鵠張，而弓矢至焉；林木茂，而斧斤至焉。樹成蔭，而鳥息焉；醯酸，而蚋聚焉，故言有召禍，行有招辱，君子慎其所立焉。
積土成山，風雨興焉；積水成川，蛟龍生焉；積善成德，神明自傳，聖心備矣。是故不積跬步，無以致千里；不積小流，無以成江海；騏驥一躒，不能千里；駑馬無極，功在不舍；楔而舍之，朽木不折；楔而不舍，金石可鏤。
夫螾無爪牙之利，筋脈之強，上食晞土，下飲黃泉者，用心一也。蟹二螯八足，非蛇夔之穴，而無所寄託者，用心躁也。是故無憤憤之志者，無昭昭之明；無綿綿之事者，無赫赫之功；行跂塗者不至，事兩君者不容；目不能兩視而明，耳不能兩聽而聰；騰蛇無足而騰，鼫鼠五伎而窮。《詩》云：「鳲鳩在桑，其子七兮；淑人君子，其儀一兮；其儀一兮，心若結兮。」君子其結於一也。
昔者瓠巴鼓瑟，而沈魚出聽；伯牙鼓琴，而六馬仰秣，夫聲無細而不聞，行無隱而不行；玉居山而木潤，淵生珠而岸不枯；為善而不積乎？豈有不至哉？
孔子曰：「野哉！君子不可以不學，見人不可以不飾。」不飾無貌，無貌不敬，不敬無禮，無禮不立。夫遠而有光者，飾也；近而逾明者，學也。譬如洿邪，水潦灟焉，莞蒲生焉，從上觀之，誰知其非源泉也。
珠者，陰之陽也，故勝火；玉者，陽之陰也，故勝水；其化如神，故天子藏珠玉，諸侯藏金石，大夫畜犬馬，百姓藏布帛。不然，則強者能守之，知者能秉之，賤其所貴，而貴其所賤；不然，矜寡孤獨不得焉。
子貢曰：「君子見大川必觀，何也？」孔子曰：「夫水者，君子比德焉：偏與之而無私，似德；所及者生，所不及者死，似仁；其流行庳下，倨句皆循其理，似義；其赴百仞之谿不疑，似勇；淺者流行，深淵不測，似智；弱約危通，似察；受惡不讓，似貞；苞裹不清以入，鮮潔以出，似善化；必出，量必平，似正；盈不求概，似厲；折必以東西，似意，是以見大川必觀焉。」
