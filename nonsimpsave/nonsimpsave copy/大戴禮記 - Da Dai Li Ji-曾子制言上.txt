曾子曰：「夫行也者，行禮之謂也。夫禮，貴者敬焉，老者孝焉，幼者慈焉，少者友焉，賤者惠焉。此禮也，行之則行也，立之則義也。今之所謂行者，犯其上，危其下，衡道而強立之，天下無道，故若天下有道，則有司之所求也。
故君子不貴興道之士，而貴有恥之士也；若由富貴興道者與？貧賤，吾恐其或失也；若由貧賤興道者與？富貴，吾恐其贏驕也。夫有恥之士，富而不以道則恥之，貧而不以道則恥之。
弟子！無曰不我知也，鄙夫鄙婦相會於廧陰，可謂密矣，明日則或揚其言矣；故士執仁與義而明行之，未篤故也，胡為其莫之聞也。殺六畜不當，及親，吾信之矣；使民不時，失國，吾信之矣。
蓬生麻中，不扶自直，白沙在泥，與之皆黑；是故人之相與也，譬如舟車然，相濟達也，己先則援之，彼先則推之；是故，人非人不濟，馬非馬不走，土非土不高，水非水不流。
君子之為弟也，行則為人負，無席則寢其趾，使之為夫人則否。近世無賈，在田無野，行無據旅，苟若此，則夫杖可因篤焉。
富以苟，不如貧以譽；生以辱，不如死以榮。辱可避，避之而已矣；及其不可避也，君子視死若歸。父母之讎，不與同生；兄弟之讎，不與聚國，朋友之讎，不與聚鄉，族人之讎，不與聚鄰；良賈深藏若虛，君子有盛教如無。」
弟子問於曾子曰：「夫士，何如則可以為達矣？」曾子曰：「不能則學，疑則問，欲行則比賢，雖有險道，循行達矣。今之弟子，病下人不知事賢，恥不知而又不問，欲作則其知不足，是以惑闇，惑闇，終其世而已矣，是謂窮民也。」
曾子門弟子或將之晉，曰：「吾無知焉。」曾子曰：「何必然，往矣！有知焉，謂之友；無知焉，謂之主。且夫君子執仁立志，先行後言，千里之外，皆為兄弟，苟是之不為，則雖汝親，庸孰能親汝乎？」
