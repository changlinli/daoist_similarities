節：海為水王，聰聖且明。百流歸德，无有叛逆，常饒優足。
乾：虎呴怒咆，慎戒外憂。上下俱搔，士民无聊。
坤：探巢得雛，仇鵲俱來，使我心憂。
屯：日望一食，常恐不足，祿命寡薄。
蒙：良馬疾走，千里一宿。逃難它鄉，誰能追復？
需：鵲巢烏城，上下不親。內外乖畔，子走矢頑。
訟：雲龍集會，征討西戎。招邊定眾，誰敢當鋒。
師：春多膏澤，夏潤優渥。稼穡成熟，畝獲百斛。
比：童妾獨宿，長女未室，利无所得。
小畜：四亂不安，東西為患。退止我足，无出邦域。乃得全完，賴其生福。
履：長寧履福，安我百國。嘉賓上堂，與季同床。
泰：騏驎綠耳，章明造父。伯夙成季，共成霸功，為晉元輔。
否：張陳嘉謀，贊成漢都。主歡民喜，其樂休休。
同人：大面長頸，未解君憂。
大有：畏昏不行，待旦昭明。燎獵受福，老賴其慶。
謙：伯去我東，首髮如蓬。長夜不寐，憂繫心胸。
豫：朽條腐索，不堪施用。安靜候時，以待親知。
隨：比目四翼，相倚為福。姜氏季氏，與君合德。
蠱：履階升墀，高登崔嵬。福祿洋溢，依天之威。
臨：奢淫愛嗇，神所不福。靈祗憑怒，鬼障其室。
觀：大步小車，南到喜家。送我豹裘，與福載來。
噬嗑：東行西步，失次後舍。與彼作期，不覺至夜。乾侯野井，昭君失居。
賁：喜樂抃躍，來迎名家。鵲巢百兩，獲利養福。
剝：非理後來，誰肯相與？往而不獲，徒勞道路。
復：北虜匈奴，數侵邊境。
无妄：征不以禮，辭乃无名。縱獲臣子，伯功不成。
大畜：景星照堂，麟遊鳳翔。仁施大行，頌聲作興。
頤：文明之世，銷鋒鑄耜。以道順民，百王不易。
大過：鳥飛无羽，雞鬭折距。徒自長嗟，誰肯為侶？
坎：群隊虎狼，齧彼牛羊。道路不通，妨農害商。
離：商伯沉醉，庶兄奔走。淫女蕩夫，仁德並孤。
咸：三狸搏鼠，遮遏前後。當此之時，不能脫走。
恆：陶叔孔圉，不處亂國。初雖未萌，後受福慶。
遯：奮翅鼓翼，翱翔外國。逍遙北域，不入溫室。
大壯：德音孔博，升在王室。八極蒙祐，受其福祿。
晉：當變立權，擿解患難。霍然冰釋，大國以安。
明夷：羽動角甘，雨續草木，茂年歲熟。
家人：天所佑助，福來禍去，君王何憂？
睽：方啄宣口，聖智仁厚。釋解倒懸，唐國大安。
蹇：葛藟蒙棘，華不得實。讒佞亂政，使恩壅塞。
解：皇母多恩，字養孝孫。脫於襁褓，成就為君。
損：積冰不溫，北陸苦寒。露宿多風，君子傷心。
益：伯夷叔齊，貞廉之師。以德防患，憂禍不存。
夬：一雌二雄，子不知公。亂我族類，使吾心憤。
姤：主安多福，天祿所伏。居之寵昌，君子有光。
萃：千歲槐根，利多斧瘢。樹維枯屈，枝葉不出。
升：周師伐紂，勝殷牧野。甲子平旦，天下大喜。
困：日走月步，趍不同舍。夫妻反目，主君失居。
井：宣髮龍叔，為王主國。安土成稷，天下蒙福。
革：諷德誦功，周美盛隆。惠旦輔成，光濟沖人。
鼎：三夜不寢，憂來益甚。戒以危懼，棄其安居。
震：恩願所之，乃今逢時。洗濯故憂，拜其懽來。
艮：噂噂囁囁，夜行晝伏。謀議我資，來竊吾室。
漸：騂牛亡子，鳴於大野。申復陰徵，還歸其母，說以除悔。
歸妹：王良善御，伯樂知馬。周旋步趨，行中規矩。止息有節，延命壽考。
豐：釋然遠咎，避患害早。田獲三狐，以貝為寶。
旅：仁獸所處，國无凶咎。市賈十倍，復歸惠里。
巽：六目俱視，各欲有志。心意不同，乖戾生訟。
兌：傅說王良，驂御四龍。周徑萬里，无有危凶。
渙：仲伯季叔，日暮寢寐。醉醒失明，喪其貝囊，臥拜道旁。
中孚：江有寶珠，海多大魚。亟行疾至，所以得財。
小過：遠視千里，不見所持。離婁之明，无益於耳。
既濟：弱足刖跟，不利出門。市賈无嬴，折亡為患。
未濟：利盡得媒，時不我來。鳴雌深涉，寡宿獨居。
節：海為水王，聰聖且明。百流歸德，无有叛逆，常饒優足。
乾：虎呴怒咆，慎戒外憂。上下俱搔，士民无聊。
坤：探巢得雛，仇鵲俱來，使我心憂。
屯：日望一食，常恐不足，祿命寡薄。
蒙：良馬疾走，千里一宿。逃難它鄉，誰能追復？
需：鵲巢烏城，上下不親。內外乖畔，子走矢頑。
訟：雲龍集會，征討西戎。招邊定眾，誰敢當鋒。
師：春多膏澤，夏潤優渥。稼穡成熟，畝獲百斛。
比：童妾獨宿，長女未室，利无所得。
小畜：四亂不安，東西為患。退止我足，无出邦域。乃得全完，賴其生福。
履：長寧履福，安我百國。嘉賓上堂，與季同床。
泰：騏驎綠耳，章明造父。伯夙成季，共成霸功，為晉元輔。
否：張陳嘉謀，贊成漢都。主歡民喜，其樂休休。
同人：大面長頸，未解君憂。
大有：畏昏不行，待旦昭明。燎獵受福，老賴其慶。
謙：伯去我東，首髮如蓬。長夜不寐，憂繫心胸。
豫：朽條腐索，不堪施用。安靜候時，以待親知。
隨：比目四翼，相倚為福。姜氏季氏，與君合德。
蠱：履階升墀，高登崔嵬。福祿洋溢，依天之威。
臨：奢淫愛嗇，神所不福。靈祗憑怒，鬼障其室。
觀：大步小車，南到喜家。送我豹裘，與福載來。
噬嗑：東行西步，失次後舍。與彼作期，不覺至夜。乾侯野井，昭君失居。
賁：喜樂抃躍，來迎名家。鵲巢百兩，獲利養福。
剝：非理後來，誰肯相與？往而不獲，徒勞道路。
復：北虜匈奴，數侵邊境。
无妄：征不以禮，辭乃无名。縱獲臣子，伯功不成。
大畜：景星照堂，麟遊鳳翔。仁施大行，頌聲作興。
頤：文明之世，銷鋒鑄耜。以道順民，百王不易。
大過：鳥飛无羽，雞鬭折距。徒自長嗟，誰肯為侶？
坎：群隊虎狼，齧彼牛羊。道路不通，妨農害商。
離：商伯沉醉，庶兄奔走。淫女蕩夫，仁德並孤。
咸：三狸搏鼠，遮遏前後。當此之時，不能脫走。
恆：陶叔孔圉，不處亂國。初雖未萌，後受福慶。
遯：奮翅鼓翼，翱翔外國。逍遙北域，不入溫室。
大壯：德音孔博，升在王室。八極蒙祐，受其福祿。
晉：當變立權，擿解患難。霍然冰釋，大國以安。
明夷：羽動角甘，雨續草木，茂年歲熟。
家人：天所佑助，福來禍去，君王何憂？
睽：方啄宣口，聖智仁厚。釋解倒懸，唐國大安。
蹇：葛藟蒙棘，華不得實。讒佞亂政，使恩壅塞。
解：皇母多恩，字養孝孫。脫於襁褓，成就為君。
損：積冰不溫，北陸苦寒。露宿多風，君子傷心。
益：伯夷叔齊，貞廉之師。以德防患，憂禍不存。
夬：一雌二雄，子不知公。亂我族類，使吾心憤。
姤：主安多福，天祿所伏。居之寵昌，君子有光。
萃：千歲槐根，利多斧瘢。樹維枯屈，枝葉不出。
升：周師伐紂，勝殷牧野。甲子平旦，天下大喜。
困：日走月步，趍不同舍。夫妻反目，主君失居。
井：宣髮龍叔，為王主國。安土成稷，天下蒙福。
革：諷德誦功，周美盛隆。惠旦輔成，光濟沖人。
鼎：三夜不寢，憂來益甚。戒以危懼，棄其安居。
震：恩願所之，乃今逢時。洗濯故憂，拜其懽來。
艮：噂噂囁囁，夜行晝伏。謀議我資，來竊吾室。
漸：騂牛亡子，鳴於大野。申復陰徵，還歸其母，說以除悔。
歸妹：王良善御，伯樂知馬。周旋步趨，行中規矩。止息有節，延命壽考。
豐：釋然遠咎，避患害早。田獲三狐，以貝為寶。
旅：仁獸所處，國无凶咎。市賈十倍，復歸惠里。
巽：六目俱視，各欲有志。心意不同，乖戾生訟。
兌：傅說王良，驂御四龍。周徑萬里，无有危凶。
渙：仲伯季叔，日暮寢寐。醉醒失明，喪其貝囊，臥拜道旁。
中孚：江有寶珠，海多大魚。亟行疾至，所以得財。
小過：遠視千里，不見所持。離婁之明，无益於耳。
既濟：弱足刖跟，不利出門。市賈无嬴，折亡為患。
未濟：利盡得媒，時不我來。鳴雌深涉，寡宿獨居。
