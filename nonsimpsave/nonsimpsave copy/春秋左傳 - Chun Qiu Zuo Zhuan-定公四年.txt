四年，春，王二月，癸巳，陳侯吳卒。
三月，公會劉子，晉侯，宋公，蔡侯，衛侯，陳子，鄭伯，許男，曹伯，莒子，邾子，頓子，胡子，滕子，薛伯，杞伯，小邾子，齊國夏，于召陵，侵楚。
夏，四月，庚辰，蔡公孫姓帥師滅沈，以沈子嘉歸，殺之，五月，公及諸侯盟于皋鼬。
杞伯成卒于會。
六月，葬陳惠公。
許遷于容城。
秋，七月，公至自會。
劉卷卒。
葬杞悼公。
楚人圍蔡。
晉士鞅衛孔圉帥師伐鮮虞。
葬劉文公。
冬，十有一月，庚午，蔡侯以吳子及楚人戰于柏舉，楚師敗績，楚囊瓦出奔鄭，庚辰，吳入郢。
四年，春，三月，劉文公合諸侯于召陵，謀伐楚也，晉荀寅求貨於蔡侯，弗得，言於范獻子曰，國家方危，諸侯方貳，將以襲敵，不亦難乎，水潦方降，疾瘧方起，中山不服，棄盟取怨，無損於楚，而失中山，不如辭蔡侯，吾自方城以來，楚未可以得志，祗取勤焉，乃辭蔡侯，晉人假羽旄於鄭，鄭人與之，明日或旆以會，晉於是乎失諸侯，將會，衛子行敬子言於靈公曰，會同難，嘖有煩言，莫之治也，其使祝佗從，公曰善，乃使子魚，子魚辭曰，臣展四體，以率舊職，猶懼不給，而煩刑書，若又共二，徼大罪也，且夫祝，社稷之常隸也，社稷不動，祝不出竟，官之制也，君以軍行，祓社釁鼓，祝奉以從，於是乎出竟，若嘉好之事，君行師從，卿行旅從，臣無事焉，公曰行也，及皋鼬，將長蔡於衛，衛侯使祝佗私於萇弘曰，聞諸道路，不知信否，若聞蔡將先衛，信乎，萇弘曰，信，蔡叔，康叔之兄也，先衛，不亦可乎，子魚曰，以先王觀之，則尚德也，昔武王克商，成王定之，選建明德，以藩屏周，故周公相王室以尹天下，於周為睦，分魯公以大路大旂，夏后氏之璜，封父之繁弱，殷民六族，條氏，徐氏，蕭氏，索氏，長勺氏，尾勺氏，使帥其宗氏，輯其分族，將其類醜，以法則周公，用即命于周，是使之職事于魯，以昭周公之明德，分之土田倍敦，祝宗卜史，備物典策，官司彝器，因商奄之民，命以伯禽，而封於少皞之虛，分康叔以大路，少帛，綪茷，旃旌，大呂，殷民七族，陶氏，施氏，繁氏，錡氏，樊氏，饑氏，終葵氏，封畛土略，自武父以南，及圃田之北竟，取於有閻之土，以共王職，取於相土之東都，以會王之東蒐，聃季授土，陶叔授民，命以康誥，而封於殷虛，皆啟以商政，疆以周索，分唐叔以大路密須之鼓，闕鞏沽洗，懷姓九宗，職官五正，命以唐誥，而封於夏虛，啟以夏政，疆以戎索，三者皆叔也，而有令德，故昭之以分物，不然，文武成康之伯猶多，而不獲是分也，唯不尚年也，管蔡啟商，惎間王室，王於是乎殺管叔而蔡蔡叔，以車七乘，徒七十人，其子蔡仲，改行帥德，周公舉之，以為己卿士，見諸王，而命之以蔡，其命書云，王曰，胡，無若爾考之違王命也，若之何其使蔡先衛也，武王之母弟八人，周公為太宰，康叔為司寇，聃季為司空，五叔無官，豈尚年哉，曹，文之昭也，晉，武之穆也，曹為伯甸，非尚年也，今將尚之，是反先王也，晉文公為踐土之盟，衛成公不在，夷叔，其母弟也，猶先蔡，其載書云，王若曰，晉重，魯申，衛武，蔡甲午，鄭捷，齊潘，宋王臣，莒期，藏在周府，可覆視也，吾子欲復文武之略，而不正其德，將如之何，萇弘說，告劉子，與范獻子謀之，乃長衛侯於盟，反自召陵，鄭子大叔未至而卒，晉趙簡子為之臨甚哀，曰，黃父之會，夫子語我九言曰，無始亂，無怙富，無恃寵，無違同，無敖禮，無驕能，無復怒，無謀非德，無犯非義。
沈人不會于召陵，晉人使蔡伐之，夏，蔡滅沈，秋楚為沈故圍蔡，伍員為吳行人以謀楚，楚之殺郤宛也，伯氏之族出，伯州犁之孫嚭，為吳大宰以謀楚，楚自昭王即位，無歲不有吳師，蔡侯因之，以其子乾與其大夫之子為質於吳，冬，蔡侯，吳子，唐侯，伐楚，舍舟于淮汭，自豫章與楚夾漢，左司馬戌謂子常曰，子沿漢而與之上下，我悉方城外以毀其舟，還塞大隧，直轅，冥阨，子濟漢而伐之，我自後擊之，必大敗之，既謀而行，武城黑謂子常曰，吳用木也，我用革也，不可久也，不如速戰，史皇謂子常，楚人惡子而好司馬，若司馬毀吳舟于淮，塞城口而入，是獨克吳也，子必速戰，不然不免，乃濟漢而陳，自小別至于大別，三戰，子常知不可，欲奔，史皇曰，安求其事，難而逃之，將何所入，子必死之，初罪必盡說，十一月，庚午，二師陳于柏舉，闔廬之弟夫概王，晨請於闔廬曰，楚瓦不仁，其臣莫有死志，先伐之，其卒必奔，而後大師繼之，必克，弗許，夫概王曰，所謂臣義而行，不待命者，其此之謂也，今日我死，楚可入也，以其屬五千，先擊子常之卒，子常之卒奔，楚師亂，吳師大敗之，子常奔鄭，史皇以其乘廣死，吳從楚師，及清發，將擊之，夫概王曰，困獸猶鬥，況人乎，若知不免，而致死，必敗我，若使先濟者知免，後者慕之，蔑有鬥心矣，半濟而後可擊也，從之，又敗之，楚人為食，吳人及之，奔食而從之，敗諸雍澨，五戰及郢，己卯，楚子取其妹季芊，畀我，以出，涉雎，鍼尹固與王同舟，王使執燧象以奔吳師，庚辰，吳入郢，以班處宮，子山處令尹之宮，夫概王欲攻之，懼而去之，夫概王入之，左司馬戌及息而還，敗吳師于雍澨，傷，初，司馬臣闔廬，故恥為禽焉，謂其臣曰，誰能免吾首，吳句卑曰臣賤可乎，司馬曰，我實失子，可哉，三戰皆傷，曰，吾不用也已，句卑布裳，剄而裹之，藏其身而以其首免，楚子涉睢濟江，入于雲中，王寢，盜攻之，以戈擊王，王孫由于以背受之，中肩，王奔鄖，鍾建負季芊以從，由于徐蘇而從，鄖公辛之弟懷，將弒王曰，平王殺吾父，我殺其子，不亦可乎，辛曰，君討臣，誰敢讎之，君命天也，若死天命，將誰讎，詩曰，柔亦不茹，剛亦不吐，不侮矜寡，不畏彊禦，唯仁者能之，違彊陵弱，非勇也，乘人之約，非仁也，滅宗廢祀，非孝也，動無令名，非知也，必犯是，余將殺女，鬥辛與其弟巢，以王奔隨，吳人從之，謂隨人曰，周之子孫，在漢川者，楚實盡之，天誘其衷，致罰於楚，而君又竄之，周室何罪，君若顧報周室，施及寡人，以獎天衷，君之惠也，漢陽之田，君實有之，楚子在公宮之北，吳人在其南，子期似王，逃王，而己為王，曰，以我與之，王必免，隨人卜與之，不吉，乃辭吳曰，以隨之辟小，而密邇於楚，楚實存之，世有盟誓，至于今未改，若難而棄之，何以事君，執事之患，不唯一人，若鳩楚竟，敢不聽命，吳人乃退，鑪金初官於子期氏，實與隨人耍言，王使見辭曰，不敢以約為利，王割子期之心，以與隨人盟，初，伍員與申包胥友，其亡也，謂申包胥曰，我必復楚國，申包胥曰，勉之，子能復之，我必能興之，及昭王在隨，申包胥如秦乞師，曰，吳為封豕長蛇，以荐食上國，虐始於楚，寡君失守社稷，越在草莽，使下臣告急曰，夷德無厭，若鄰於君，疆場之患也，逮吳之未定，君其取分焉，若楚之遂亡，君之土也，若以君靈，撫之，世以事君，秦伯使辭焉，曰，寡人聞命矣，子姑就館，將圖而告，對曰，寡君越在草莽，未獲所伏，下臣何敢即安，立依於庭牆而哭，日夜不絕聲，勺飲不入口，七日，秦哀公為之賦無衣，九頓首而坐，秦師乃出。
