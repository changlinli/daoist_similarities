六年，春，王正月。
夏，公會齊侯，宋公，陳侯，衛侯，曹伯，伐鄭，圍新城。
秋，楚人圍許，諸侯遂救許。
冬，公至自伐鄭。
六年，春，晉侯使賈華伐屈，夷吾不能守，盟而行，將奔狄，郤芮曰，後出同走，罪也，不如之梁，梁近秦而幸焉，乃之梁。
夏，諸侯伐鄭，以其逃首止之盟故也，圍新密，鄭所以不時城也。
秋，楚子圍許，以救鄭，諸侯救許，乃還。
冬，蔡穆侯將許僖公以見楚子於武城，許男面縛銜璧，大夫衰絰，士輿櫬，楚子問諸逢伯，對曰，昔武王克殷，微子啟如是，武王親釋其縛，受其璧而祓之，焚其櫬，禮而命之，使復其所，楚子從之。
