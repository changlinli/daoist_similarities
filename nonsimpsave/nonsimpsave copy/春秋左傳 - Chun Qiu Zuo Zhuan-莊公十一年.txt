十有一年，春，王正月。
夏，五月，戊寅，公敗宋師于鄑。
秋，宋大水。
冬，王姬歸于齊。
十一年，夏，宋為乘丘之役故，侵我，公禦之，宋師未陳而薄之，敗諸鄑，凡師，敵未陳曰敗某師，皆陳曰戰，大崩曰敗績，得雋曰克，覆而敗之曰取某師，京師敗，曰，王師敗績于某。
秋，宋大水。公使弔焉，曰，天作淫雨，害於粢盛，若之何不弔。對曰，孤實不敬，天降之災，又以為君憂，拜命之辱。臧文仲曰，宋其興乎，禹湯罪己，其興也悖焉，桀紂罪人，其亡也忽焉，且列國有凶，稱孤禮也，言懼而名禮，其庶乎。既而聞之曰，公子御說之辭也，臧孫達曰，是宜為君，有恤民之心。
冬，齊侯來逆共姬。
乘丘之役，公以金僕姑射南宮長萬，公右歂孫生搏之，宋人請之，宋公靳之，曰，始吾敬子，今子魯囚也，吾弗敬子矣，病之。
