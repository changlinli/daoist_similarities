子張問入官於孔子，孔子曰：「安身取譽為難也。」子張曰：「安身取譽如何？」孔子曰：「有善勿專，教不能勿搢，已過勿發，失言勿踦，不善辭勿遂，行事勿留。君子入官，自行此六路者，則身安譽至，而政從矣。
且夫忿數者獄之所由生也，距諫者慮之所以塞也，慢易者禮之所以失也，墮怠者時之所以後也，奢侈者財之所以不足也，專者事之所以不成也，歷者獄之所由生也。君子入官，除七路者，則身安譽至，而政從矣。
故君子南面臨官，大城而公治之，精知而略行之，合是忠信，考是大倫，存是美惡，而進是利，而除是害，而無求其報焉，而民情可得也。故臨之無抗民之志，勝之無犯民之言，量之無狡民之辭，養之無擾於時，愛之勿寬於刑；言則身安譽至，而民自得也。
故君子南面臨官，所見邇，故明不可弊也；所求邇，故不勞而得也；所以治者約，故不用眾而譽至也；法象在內，故不遠；源泉不竭，故天下積也；而木不寡短長，人得其量，故治而不亂。故六者貫乎心，藏乎志，形乎色，發乎聲，若此則身安而譽至，而民自得也。
故君子南面臨官；不治則亂至，亂至則爭，爭之至又反於亂；是故寬裕以容其民，慈愛以優柔之，而民自得也已。故躬行者政之始也，調悅者情之道也。善政行易則民不怨，言調悅則民不辨法，仁在身取民顯以佚之也。財利之生徵矣，貪以不得；善政必簡矣，苟以亂之；善言必聽矣，詳以失之；規諫日至，煩以不聽矣。言之善者在所日聞，行之善者在所能為。故上者民之儀也，有司執政民之表也，邇臣便辟者群臣僕之倫也。故儀不正則民失誓，表弊則百姓亂，邇臣便辟不正廉而群臣服汙矣，故不可不慎乎三倫矣。故君子脩身返道察說，而邇道之服存焉；是故夫工女必自擇絲麻、良工必自擇齎材、賢君良上必自擇左右始。故佚諸取人，勞於治事；勞於取人，佚於治事。故君子欲譽則謹其所便，欲名則謹於左右。故上者辟如緣木者務高，而畏下者滋甚，六馬之離必於四面之衢，民之離道必於上之佚政也。故上者尊嚴而絕，百姓者卑賤而神；民而愛之則存，惡之則亡也。
故君子南面臨官：貴而不驕，富恭有本能圖，脩業居久而譚；情邇暢而及乎遠，察一而關於多。一物治而萬物不亂者，以身為本也。故君子蒞民，不可以不知民之性，達諸民之情；既知其以生有習，然後民特從命也。故世舉則民親之，政均則民無怨。故君子蒞民，不臨以高，不道以遠，不責民之所不能。今臨之明王之成功，而民嚴而不迎也；道以數年之業，則民疾，疾者辟矣。故古者冕而前旒，所以蔽明也；統絖塞耳，所以弇聰也。故水至清則無魚，人至察則無徒。
故枉而直之，使自得之；優而柔之，使自求之；揆而度之，使自索之；民有小罪，必以其善以赦其過，如死使之生，其善也，是以上下親而不離。故惠者政之始也，政不正則不可教也，不習則民不可使也。故君子欲言之見信也者，莫若先虛其內也，欲政之速行也者，莫若以身先之也；欲民之速服也者，莫若以道御之也。故不先以身，雖行必鄰矣；不以道御之，雖服必強矣。故非忠信，則無可以取親於百姓矣；外內不相應，則無可以取信者矣。四者治民之統也。」
