越王勾踐臣吳至歸越，勾踐七年也。百姓拜之於道，曰：「君王獨無苦矣！今王受天之福，復於越國，霸王之跡，自斯而起。」王曰：「寡人不慎夭教，無德於民，今勞萬姓擁於岐路，將何德化以報國人？」顧謂范蠡曰：「今十有二月，己巳之日，時加禺中，孤欲以此到國，何如？」蠡曰：「大王且留，以臣卜日。」於是范蠡進曰：「異哉，大王之擇日也！王當疾趨，車馳人走。」越王策馬飛輿，遂復宮闕。吳封地百里於越，東至炭瀆，西止周宗，南造於山，北薄於海。
越王謂范蠡曰：「孤獲辱連年，勢足以死，得相國之策，再返南鄉。今欲定國立城，人民不足，其功不可以興。為之柰何？」范蠡對曰：「唐虞卜地，夏殷封國，古公營城周雒，威折萬里，德致八極，豈直欲破彊敵收鄰國乎？」越王曰：「孤不能承前君之制，修德自守，亡眾棲於會稽之山，請命乞恩，受辱被恥，囚結吳宮。幸來歸國，追以百里之封，將遵前君之意，復於會稽之上，而宜釋吳之地。」范蠡曰：「昔公劉去邰，而德彰於夏；亶父讓地，而名發於岐。今大王欲國樹都，并敵國之境，不處平易之都，據四達之地，將焉立霸王之業？」越王曰：「寡人之計未有決定。欲築城立郭，分設里閭，欲委屬於相國。」
於是范蠡乃觀天文，擬法於紫宮，築作小城，周千一百二十二步，一圓三方。西北立龍飛翼之樓，以象天門，東南伏漏石竇，以象地戶；陵門四達，以象八風。外郭築城而缺西北，示服事吳也，不敢壅塞，內以取吳，故缺西北，而吳不知也。北向稱臣，委命吳國，左右易處，不得其位，明臣屬也。城既成而怪山自生者，琅琊東武海中山也。一夕自來，故名怪山。范蠡曰：「臣之築城也，其應天矣，崑崙之象存焉。」越王曰：「寡人聞崑崙之山，乃地之柱，上承皇天，氣吐宇內，下處后土，稟受無外。滋聖生神嘔養帝會。故帝處其陽陸，三王居其正地。吾之國也，扁天地之壤，乘東南之維，斗去極北。非糞土之城，何能與王者比隆盛哉？」范蠡曰：「君徒見外，未見於內。臣乃承天門制城，合氣於后土，嶽象已設，崑崙故出。越之霸也。」越王曰：「苟如相國之言，孤之命也。」范蠡曰：「天地卒號，以著其實。」名東武起游臺其上。東南為司馬門，立增樓冠其山巔，以為靈臺起離宮於淮陽，中宿臺在於高平，駕臺在於成丘，立苑於樂野，燕臺在於石室，齋臺在於襟山。勾踐之出游也，休息石台，食於冰廚。
越王乃召相國范蠡、大夫種、大夫郢問曰：「孤欲以今日上明堂，臨國政，專恩致令，以撫百姓，何日可矣？惟三聖紀綱維持。」范蠡曰：「今日丙午日也。丙，陽將也。是日吉矣，又因良時，臣愚以為可。無始有終得天下之中。」大夫種曰：「前車已覆，後車必戒。願王深察。」范蠡曰：「夫子故不一二見也。吾王今以丙午復初臨政，解救其本，是一宜；夫金制始，而火救其終，是二宜；蓄金之憂，轉而及水，是三宜；君臣有差，不失其理，是四宜；王相俱起，天下立矣，是五宜。臣願急升明堂臨政。」越王是日立政，翼翼小心。出不敢奢，入不敢侈。
越王念復吳讎非一旦也，苦身勞心，夜以接日。目臥，則攻之以蓼；足寒，則漬之以水。冬常抱冰，夏還握火。愁心苦志，懸膽於戶，出入嘗之，不絕於口。中夜潸泣，泣而復嘯。於是群臣咸曰：「君王何愁心之甚？夫復讎謀故，非君王之憂，自臣下急務也。」
越王曰：「吳王好服之離體，吾欲采葛，使女工織細布獻之，以求吳王之心，於子何如？」群臣曰：「善。」乃使國中男女入山采葛，以作黃絲之布。
欲獻之，未及遣使，吳王聞越王盡心自守，食不重味，衣不重綵，雖有五臺之游，未嘗一日登翫。吾欲因而賜之以書，增之以封，東至於勾甬，西至於檇李，南至於姑末，北至於平原，縱橫八百餘里。
越王乃使大夫種索葛布十萬，甘蜜九党，文笥七枚，狐皮五雙，晉竹十廋，以復封禮。吳王得之曰：「以越僻狄之國無珍，今舉其貢貨而以復禮，此越小心念功，不忘吳之效也。夫越本興國千里，吾雖封之，未盡其國。」子胥聞之，退臥於舍，謂侍者曰：「吾君失其石室之囚，縱於南林之中，今但因虎豹之野而與荒外之草，於吾之心，其無損也？」
吳王得葛布之獻，乃復增越之封，賜羽毛之飾、机杖、諸侯之服。越國大悅。
采葛之婦，傷越王用心之苦，乃作苦之詩，曰：「葛不連蔓棻台台，我君心苦命更之。嘗膽不苦甘如飴，令我采葛以作絲。女工織兮不敢遲。弱於羅兮輕霏霏，號絺素兮將獻之。越王悅兮忘罪除，吳王歡兮飛尺書。增封益地賜羽奇，机杖茵褥諸侯儀。群臣拜舞天顏舒，我王何憂能不移？」
於是越王內修其德，外布其道，君不名教，臣不名謀，民不名使，官不名事。國中蕩蕩無有政令。越王內實府庫，墾其田疇，民富國彊，眾安道泰。越王遂師八臣與其四友，時問政焉。大夫種曰：「愛民而已。」越王曰：「柰何？」種曰：「利之無害，成之無敗，生之無殺，與之無奪。」越王曰：「願聞。」種曰：「無奪民所好則利也，民不失其時則成之，省刑去罰則生之，薄其賦歛則與之，無多臺游則樂之，靜而無苛則喜之；民失所好則害之，農失其時則敗之，有罪不赦則殺之，重賦厚歛則奪之，多作臺游以罷民則苦之，勞擾民力則怒之，臣聞善為國者遇民如父母之愛其子，如兄之愛其弟。聞有飢寒為之哀，見其勞苦為之悲。」越王乃緩刑薄罰，省其賦歛，於是人民殷富，皆有帶甲之勇。
