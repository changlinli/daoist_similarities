五年，楚之亡臣伍子胥來奔吳。伍子胥者，楚人也，名員。員父奢，兄尚。其前名曰伍舉。以直諫事楚莊王。
王即位三年，不聽國政，沉湎於酒，淫於聲色。左手擁秦姬，右手抱越女，身坐鐘鼓之間而令曰：「有敢諫者，死！」於是伍舉進諫曰：「有一大鳥集楚國之庭，三年不飛亦不鳴。此何鳥也？」於是莊王曰：「此鳥不飛，飛則沖天；不鳴，鳴則驚人。」伍舉曰：「不飛不鳴，將為射者所圖，絃矢卒發，豈得沖天而驚人乎？」於是莊王棄其秦姬越女，罷鐘鼓之樂；用孫叔敖任以國政。遂霸天下，威伏諸侯。
莊王卒，靈王立。建章華之臺。與登焉。王曰：「臺美。」伍舉曰：「臣聞國君服寵以為美，安民以為樂，克聽以為聰，致遠以為明。不聞以土木之崇高，蟲鏤之刻畫，金石之清音，絲竹之凄唳以之為美。前莊王為抱居之臺，高不過望國氛，大不過容宴豆，木不妨守備，用不煩官府，民不敗時務，官不易朝常。今君為此臺七年，國人怨焉，財用盡焉，年榖敗焉，百姓煩焉，諸侯忿怨，卿士訕謗：豈前王之所盛，人君之美者耶？臣誠愚不知所謂也。靈王即除工去飾，不遊於臺。由是伍氏三世為楚忠臣。
楚平王有太子名建，平王以伍奢為太子太傅，費無忌為少傅。平王使無忌為太子娶於秦，秦女美容，無忌報平王，曰：「秦女天下無雙，王可自取。」王遂納秦女為夫人而幸愛之，生子珍；而更為太子娶齊女。無忌因去太子而事平王。深念平王一旦卒而太子立，當害己也，乃復讒太子建。建母蔡氏無寵，乃使太子守城父，備邊兵。
頃之，無忌日夜言太子之短，曰：「太子以秦女之故，不能無怨望之心，願王自備。太子居城父將兵，外交諸侯，將入為亂。」平王乃召伍奢而按問之。奢知無忌之讒，因諫之，曰：「王獨奈何以讒賊小臣而疏骨肉乎？」無忌承宴復言曰：「王今不制，其事成矣，王且見擒。」平王大怒，因囚伍奢，而使城父司馬奮揚往殺太子。奮揚使人前告太子急去，不然將誅。三月，太子奔宋。
無忌復言平王曰：「伍奢有二子，皆賢，不誅且為楚憂。可以其父為質而召之。」
王使使謂奢曰：「能致二子則生，不然，則死。」
伍奢曰：「臣有二子，長曰尚，少曰胥。尚為人慈溫仁信，若聞臣召輒來。胥為人少好於文，長習於武，文治邦國，武定天下，執綱守戾，蒙垢受恥，雖冤不爭，能成大事。此前知之士，安可致耶？」
平王謂伍奢之譽二子，即遣使者駕駟馬，封函印綬往許召子尚、子胥。令曰：「賀二子父奢以忠信慈仁去難就免。平王內慚囚繫忠臣，外愧諸侯之恥，反遇奢為國相，封二子為侯，尚賜鴻都侯，胥賜蓋侯，相去不遠三百餘里。奢久囚繫，憂思二子，故遣臣來奉進印綬。」
尚曰：「父繫三年，中心切怛，食不甘味，嘗苦飢渴，晝夜感思，憂父不活，惟父獲免，何敢貪印綬哉？」
使者曰：「父囚三年，王今幸赦，無以賞賜，封二子為侯。一言當至，何所陳哉？」
尚乃入報子胥，曰：「父幸免死，二子為侯，使者在門，兼封印綬，汝可見使。」
子胥曰：「尚且安坐，為兄卦之。今日甲子，時加於巳，支傷日下，氣不相受。君欺其臣，父欺其子。今往方死，何侯之有？」
尚曰：「豈貪於侯，思見父耳。一面而別，雖死而生。」
子胥曰：「尚且無往。父當我活，楚畏我勇，勢不敢殺；兄若誤往，必死不脫。」
尚曰：「父子之愛，恩從中出，徼倖相見，以自濟達。」
於是子胥歎曰：「與父俱誅，何明於世，冤讎不除，恥辱日大。尚從是往，我從是決。」
尚泣曰：「吾之生也，為世所笑，終老地上，而亦何之？」不能報仇，畢為廢物。汝懷文武，勇於策謀，父兄之讎，汝可復也。吾如得返，是天祐之，其遂沉埋，亦吾所喜。」
胥曰：「尚且行矣，吾去不顧，勿使臨難，雖悔何追！」
旋泣辭行，與使俱往。楚得子尚，執而囚之，復遣追捕子胥，胥乃貫弓執矢去楚。楚追之，見其妻。曰：「胥亡矣，去三百里。」使者追及無人之野，胥乃張弓布矢，欲害使者，使者俯伏而走。胥曰：「報汝平王，欲國不滅，釋吾父兄；若不爾者，楚為墟矣。」使返報平王。王聞之，即發大軍追子胥至江，失其所在，不獲而返。
子胥行至大江，仰天行哭林澤之中，言楚王無道，殺吾父兄，願吾因於諸侯以報讎矣。聞太子建在宋，胥欲往之。
伍奢初聞子胥之亡，曰：「楚之君臣，且苦兵矣。」
尚至楚就父，俱戮於市。
伍員奔宋，道遇申包胥，謂曰：「楚王殺吾兄父，為之奈何？」申包胥曰：「於乎！吾欲教子報楚，則為不忠；教子不報，則為無親友也。子其行矣，吾不容言。」子胥曰：「吾聞父母之讎，不與戴天履地；兄弟之讎，不與同域接壤；朋友之讎，不與鄰鄉共里。今吾將復楚，辜以雪父兄之恥。」申包胥曰：「子能亡之，吾能存之；子能危之，吾能安之。」胥遂奔宋。
宋元公無信於國，國人惡之。大夫華氏謀殺元公，國人與華氏因作大亂。子胥乃與太子建俱奔鄭，鄭人甚禮之。太子建又適晉，晉頃公曰：「太子既在鄭，鄭信太子矣。太子能為內應而滅鄭，即以鄭封太子。」太子還鄭，事未成，會欲私其從者，從者知其謀，乃告之於鄭。鄭定公與子產誅殺太子建。
建有子名勝，伍員與勝奔吳。到昭關，關吏欲執之，伍員因詐曰：「上所以索我者，美珠也。今我已亡矣，將去取之。」關吏因舍之。
與勝行去，追者在後，幾不得脫。至江，江中有漁父乘船從下方泝水而上。子胥呼之，謂曰：「漁父渡我！」如是者再。漁父欲渡之，適會旁有人窺之，因而歌曰：
「日月昭昭乎侵已馳，與子期乎蘆之漪。」
子胥即止蘆之漪。漁父又歌曰：
「日已夕兮，予心憂悲；月已馳兮，何不渡為？事寖急兮，當奈何？」子胥入船。漁父知其意也，乃渡之千潯之津。
子胥既渡，漁父乃視之有其飢色。乃謂曰：「子俟我此樹下，為子取餉。」漁父去後，子胥疑之，乃潛身於深葦之中。有頃，父來，持麥飯、鮑魚羹、盎漿，求之樹下，不見，因歌而呼之，曰：「蘆中人，蘆中人，豈非窮士乎？」如是至再，子胥乃出蘆中而應。漁父曰：「吾見子有飢色，為子取餉，子何嫌哉？」子胥曰：「性命屬天，今屬丈人，豈敢有嫌哉？」
二人飲食畢，欲去，胥乃解百金之劍以與漁者：「此吾前君之劍，中有七星，價直百金，以此相答。」漁父曰：「吾聞楚之法令：得伍胥者，賜粟五萬石，爵執圭，豈圖取百金之劍乎？」遂辭不受。謂子胥曰：「子急去勿留，且為楚所得？」子胥曰：「請丈人姓字。」漁父曰：「今日凶凶，兩賊相逢，吾所謂渡楚賊也。兩賊相得，得形於默，何用姓字為？子為蘆中人，吾為漁丈人，富貴莫相忘也。」子胥曰：「諾。」既去，誡漁父曰：「掩子之盎漿，無令其露。」漁父諾。子胥行數步，顧視漁者已覆船自沉於江水之中矣。
子胥默然，遂行至吳。疾於中道，乞食溧陽。適會女子擊綿於瀨水之上，筥中有飯。子胥遇之，謂曰：「夫人可得一餐乎？」女子曰：「妾獨與母居，三十未嫁，飯不可得。」子胥曰：「夫人賑窮途少飯，亦何嫌哉？」女子知非，人，遂許之，發其簞筥，飯其盎漿，長跪而與之。子胥再餐而止。女子曰：「君有遠逝之行，何不飽而餐之？」子胥已餐而去，又謂女子曰：「掩夫人之壺漿，無令其露。」女子歎曰：「嗟乎！妾獨與母居三十年，自守貞明，不願從適，何宜饋飯而與丈夫？越虧禮儀，妾不忍也。子行矣。」子胥行，反顧，女子已自投於瀨水矣。」於乎！貞明執操，其丈夫女哉！
子胥之吳，乃被髮佯狂，跣足塗面，行乞於市，市人觀罔有識者。翌日，吳市吏善相者見之，曰：「吾之相人多矣，未嘗見斯人也，非異國之亡臣乎？」乃白吳王僚，具陳其狀。「王宜召之。」王僚曰：「與之俱入。」
公子光聞之，私喜曰：「吾聞楚殺忠臣伍奢，其子子胥勇而且智，彼必復父之讎來入於吳。」陰欲養之。
市吏於是與子胥俱入見王，王僚怪其狀偉：身長一丈，腰十圍，眉間一尺。王僚與語三日，辭無復者。王曰：「賢人也！」子胥知王好之，每入語語，遂有勇壯之氣，稍道其讎，而有切切之色。王僚知之，欲為興師復讎。
公子謀殺王僚，恐子胥前親於王而害其謀，因讒「伍胥之諫伐楚者，非為吳也，但欲自復私讎耳。王無用之。」
子胥知公子光欲害王僚，乃曰：「彼光有內志，未可說以外事。」入見王僚，曰：「臣聞諸侯不為匹夫興師用兵於比國。」王僚曰：「何以言之？」子胥曰：「諸侯專為政，非以意救急後興師。今大王踐國制威，為匹夫興兵，其義非也。臣固不敢如王之命。」吳王乃止。
子胥退耕於野，求勇士薦之公子光，欲以自媚。乃得勇士專諸。
專諸者，堂邑人也。伍胥之亡楚如吳時，遇之於途。專諸方與人鬥，將就敵，其怒有萬人之氣，甚不可當。其妻一呼即還。子胥怪而問其狀：「何夫子之怒盛也，聞一女子之聲而折道，寧有說乎？」專諸曰：「子視吾之儀，寧類愚者也？何言之鄙也？夫屈一人之下，必伸萬人之上。」子胥因相其貌：碓顙而深目，虎膺而熊背，戾於從難。知其勇士，陰而結之，欲以為用。遭公子光之有謀也，而進之公子光。
光既得專諸而禮待之。公子光曰：「天以夫子輔孤之失根也。」專諸曰：「前王餘昧卒，僚立自其分也。公子何因而欲害之乎？」光曰：「前君壽夢有子四人：長曰諸樊，則光之父也；次曰餘祭；次曰餘昧？次曰季札。札之賢也，將卒，傳付適長，以及季札。念季札為使亡在諸侯未還，餘昧卒，國空，有立者適長也，適長之後，即光之身也。今僚何以當代立乎？吾力弱無助，於掌事之間，非用有力徒能安吾志。吾雖代立，季子東還，不吾廢也。」專諸曰：「何不使近臣從容言於王側，陳前王之命，以諷其意，令知國之所歸。何須私備劍士，以捐先王之德？」光曰：「僚素貪而恃力，知進之利，不睹退讓。吾故求同憂之士，欲與之并力。惟夫子詮斯義也。」專諸曰：「君言甚露乎，於公子何意也？」光曰：「不也，此社稷之言也，小人不能奉行，惟委命矣。」專諸曰：「願公子命之。」公子光曰：「時未可也。」專諸曰：「凡欲殺人君，必前求其所好。吳王何好？」光曰：「好味。」專諸曰：「何味所甘？」光曰：「好嗜魚之炙也。」專諸乃去，從太湖學炙魚，三月得其味，安坐待公子命之。
