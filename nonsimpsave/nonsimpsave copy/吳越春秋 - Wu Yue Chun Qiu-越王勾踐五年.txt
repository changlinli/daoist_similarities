越王勾踐五年五月，與大夫種、范蠡入臣於吳，群臣皆送至浙江之上。臨水祖道，軍陣固陵。大夫文種前為祝，其詞曰：「皇天祐助，前沉後揚。禍為德根，憂為福堂。威人者滅，服從者昌。王雖牽致，其後無殃。君臣生離，感動上皇。眾夫哀悲，莫不感傷。臣請薦脯，行酒二觴。」
越王仰天太息，舉杯垂涕，默無所言。種復前祝曰：「大王德壽，無疆無極，乾坤受靈，神祇輔翼。我王厚之，祉祐在側。德銷百殃，利受其福。去彼吳庭，來歸越國。觴酒既升，請稱萬歲。」
越王曰：「孤承前王餘德，守國於邊，幸蒙諸大夫之謀，遂保前王丘墓。今遭辱恥為天下笑，將孤之罪耶，諸大夫之責也？吾不知其咎，願二三子論其意。」
大夫扶同曰：「何言之鄙也？昔湯繫於夏臺，伊尹不離其側；文王囚於石室，太公不棄其國。興衰在天，存亡繫於人。湯改儀而媚於桀，文王服從而幸於紂；夏殷恃力而虐二聖，兩君屈己以得天道。故湯王不以窮自傷，周文不以困為病。」
越王曰：「昔堯任舜、禹而天下治，雖有洪水之害，不為人災。變異不及於民，豈況於人君乎？」
大夫若成曰：「不如君王之言。天有曆數，德有薄厚。黃帝不讓，堯傳天子。三王臣弒其君，五霸子弒其父。德有廣狹，氣有高下。今之世猶人之市，置貨以設詐。抱謀以待敵。不幸陷厄，求伸而已。大王不覽於斯而懷喜怒？」
越王曰：「任人者不辱身，自用者危其國。大夫皆前圖未然之端，傾敵破讎，坐招泰山之福。今寡人守窮若斯，而云湯文困厄後必霸，何言之違禮儀？夫君子爭寸陰而棄珠玉，今寡人冀得免於軍旅之憂，而復反係獲敵人之手，身為傭隸，妻為僕妾，往而不返，客死敵國。若魂魄有愧於前君，其無知，體骨棄捐。何大夫之言不合於寡人之意？」
於是大夫種、范蠡曰：「聞古人曰：『居不幽，志不廣；形不愁，思不遠。』聖王賢主皆遇困厄之難，蒙不赦之恥。身拘而名尊，軀辱而聲榮；處卑而不以為惡，居危而不以為薄。五帝德厚而窮厄之恨，然尚有泛濫之憂。三守暴困之辱，不離三獄之囚，泣涕而受冤，行哭而為隸，演易作卦，天道祐之。時過於期，否終則泰，諸侯並救，王命見符，朱鬣、玄狐。輔臣結髮拆獄破械，反國修德，遂討其讎。擢假海內，若覆手背，天下宗之，功垂萬世。大王屈厄，臣誠盡謀，夫截骨之劍，無削剟之利；舀鐵之矛，無分髮之便；建策之士，無暴興之說。今臣遂天文，案墜籍，二氣共萌，存亡異處，彼興則我辱，我霸則彼亡。二國爭道，未知所就。君王之危，天道之數，何必自傷哉！夫吉者，凶之門；福者，禍之根。今大王雖在危困之際，孰知其非暢達之兆哉？」
大夫計研曰：「今君王國於會稽，窮於入吳，言悲辭苦，群臣泣之。雖則恨悷之心，莫不感動。而君王何為謾辭譁說，用而相欺？臣誠不取。」
越王曰：「寡人將去入吳，以國累諸侯大夫，願各自述，吾將屬焉。」
大夫皋如曰：「臣聞大夫種忠而善慮，民親其知，士樂為用。今委國一人，其道必守，何順心佛命群臣？」
大夫曳庸曰：「大夫文種者，國之梁棟，君之爪牙。夫驥不可與匹馳，日月不可並照。君王委國於種，則萬綱千紀無不舉者。」
越王曰：「夫國者，前王之國。孤力弱勢劣，不能遵守社稷，奉承宗廟。吾聞父死子代，君亡臣親。今事棄諸大夫，客官於吳，委國歸民以付二三子。吾之由也，亦子之憂也。君臣同道，父子共氣，天性自然。豈得以在者盡忠，亡者為不信乎？何諸大夫論事，一合一離，令孤懷心不定也？夫推國任賢，度功績成者，君之命也；奉教順理，不失分者，臣之職也。吾顧諸大夫以其所能而云委質而已。於乎，悲哉！」
計研曰：「君王所陳者，固其理也。昔湯入夏，付國於文祀，西伯之殷，委國於二老。今懷夏將滯，志在於還。夫適市之妻，教嗣糞除，出亡之君，敕臣守禦。子問以事，臣謀以能。今君王欲士之所志，各陳其情，舉其能者，議其宜也。」
越王曰：「大夫之論是也。吾將逝矣，願諸君之風。」
大夫種曰：「夫內修封疆之役，外修耕戰之備，荒無遺土，百姓親附：臣之事也。」
大夫范蠡曰：「輔危主，存亡國，不恥屈厄之難，安守被辱之地，往而必反，與君復讎者：「臣之事也。」
大夫苦成曰：「發君之令，明君之德，窮與俱厄，進與俱霸，統煩理亂，使民知分：臣之事也。」
大夫曳庸曰：「奉令受使，結和諸侯，通命達旨，賂往遺來，解憂釋患，使無所疑，出不忘命，入不被尤：臣之事也。」
大夫皓進曰：「一心齊志，上與等之，下不違令，動從君命；修德履義，守信溫故；臨非決疑，君誤臣諫，直心不撓；舉過列平，不阿親戚，不私於外，推身致君，終始一分：臣之事也。」
大夫諸稽郢曰：「望敵設陣，飛矢揚兵，履腹涉屍，血流滂滂，貪進不退；二師相當，破敵攻眾，威凌百邦：臣之事也。」
大夫皋如曰：「修德行惠，撫慰百姓；身臨憂勞，動輒躬親；弔死存疾，救活民命；蓄陳儲新，食不二味；國富民實，為君養器：臣之事也。」
大夫計研曰：「候天察地，紀歷陰陽，觀變參災，分別妖祥，日月含色，五精錯行，福見知吉，妖出知凶：臣之事也。」
越王曰：「孤雖入於北國，為吳窮虜，有諸大夫懷德抱術，各守一分，以保社稷，孤何憂焉？」遂別於浙江之上。群臣垂泣，莫不咸哀。越王仰天歎曰：「死者，人之所畏。若孤之聞死，其於心胸中曾無怵惕？」遂登船徑去，終不返顧。
越王夫人乃據船哭，顧烏鵲啄江渚之蝦，飛去復來，因哭而歌之，曰：「仰飛鳥兮烏鳶，凌玄虛號翩翩。集洲渚兮優恣，啄蝦矯翮兮雲間，任厥兮往還。妾無罪兮負地，有何辜兮譴天？颿颿獨兮西往，孰知返兮何年？心惙惙兮若割，淚泫泫兮雙懸。」
又哀今曰：「彼飛鳥兮鳶烏，已迴翔兮翕蘇。心在專兮素蝦，何居食兮江湖？徊復翔兮游颺，去復返兮於乎！始事君兮去家，終我命兮君都。終來遇兮何幸，離我國兮去吳。妻衣褐兮為婢，夫去冕兮為奴。歲遙遙兮難極，冤悲痛兮心惻。腸千結兮服膺，於乎哀兮忘食。願我身兮如鳥，身翱翔兮矯翼。去我國兮心搖，情憤惋兮誰識？」
越王聞夫人怨歌，心中內慟，乃曰：「孤何憂？吾之六翮備矣。」
於是入吳，見夫差稽首再拜稱臣，曰東海賤臣勾踐，上愧皇天，下負后土，不裁功力，污辱王之軍士，抵罪邊境。大王赦其深辜，裁加役臣，使執箕帚。誠蒙厚恩，得保須臾之命，不勝仰感俯愧。臣勾踐叩頭頓首。」吳王夫差曰：「寡人於子亦過矣。子不念先君之讎乎？」越王曰：「臣死則死矣，惟大王原之。」伍胥在旁，目若熛火，聲如雷霆，乃進曰：「夫飛鳥在青雲之上，尚欲繳微矢以射之，豈況近臥於華池，集於庭廡乎？今越王放於南山之中，游於不可存之地，幸來涉我壤土，入吾梐梱，此乃廚宰之成事食也，豈可失之乎？」吳王曰：「吾聞誅降殺服，禍及三世。吾非愛越而不殺也，畏皇天之咎教而赦之。」太宰嚭諫曰：「子胥明於一時之計，不通安國之道。願大王遂其所執，無拘群小之口。」夫差遂不誅越王，令駕車養馬，祕於宮室之中。
三月，吳王召越王入見，越王伏於前，范蠡立於後。吳王謂范蠡曰：「寡人聞貞婦不嫁破亡之家，仁賢不官絕滅之國。今越王無道，國已將亡，社稷壞崩，身死世絕，為天下笑。而子及主俱為奴僕，來歸於吳，豈不鄙乎？吾欲赦子之罪，子能改心自新，棄越歸吳乎？」范蠡對曰：「臣聞亡國之臣，不敢語政，敗軍之將，不敢語勇。臣在越不忠不信，今越王不奉大王命號，用兵與大王相持，至今獲罪，君臣俱降。蒙大王鴻恩，得君臣相保，願得入備掃除，出給趨走，臣之願也。」此時越王伏地流涕，自謂遂失范蠡矣。吳王知范蠡不可得為臣，謂曰：「子既不移其志，吾復置子於石室之中。」范蠡曰：「臣請如命。」吳王起入宮中，越王、范蠡趨入石室。
越王服犢鼻，著樵頭夫人衣無緣之裳，施左關之襦。夫斫剉養馬，妻給水、除糞、灑掃。三年不慍怒，面無恨色。吳王登遠臺望見越王及夫人、范蠡坐於馬糞之旁，君臣之禮存，夫婦之儀具。王顧謂太宰嚭曰：「彼越王者，一節之人；范蠡，一介之士，雖在窮厄之地，不失君臣之禮。寡人傷之。」太宰嚭曰：「願大王以聖人之心，哀窮孤之士。」吳王曰：「為子赦之。」
後三月，乃擇吉日而欲赦之，召太宰嚭謀曰：「越之與吳，同土連域。勾踐愚黠，親欲為賊。寡人承天之神靈，前王之遺德，誅討越寇，囚之石室。寡人心不忍見而欲赦之，於子柰何？」太宰嚭曰：「臣聞無德不復。大王垂仁恩加越，越豈敢不報哉？願大王卒意。」
越王聞之，召范蠡告之曰：「孤聞於外，心獨喜之，又恐其不卒也。」范蠡曰：「大王安心，事將有意，在玉門第一。今年十二月，戊寅之日，時加日出。戊，囚日也；寅，陰後之辰也。合庚辰歲後會也。夫以戊寅日聞喜，不以其罪罰日也。時加卯而賊戊，功曹為騰蛇而臨戊，謀利事在青龍，青龍在勝先，而臨酉，死氣也；而剋寅，是時剋其日，用又助之。所求之事，上下有憂。此豈非天網四張，萬物盡傷者乎？王何喜焉？」
果子胥諫吳王曰：「昔桀囚湯而不誅，紂囚文王而不殺，天道還反，禍轉成福。故夏為湯所誅，殷為周所滅。今大王既囚越君而不行誅，臣謂大王惑之深也。得無夏殷之患乎？」
吳王遂召越王，久之不見。范蠡、文種憂而占之，曰：「吳王見擒也。」有頃太宰嚭出見大夫種、范蠡而言越王復拘於石室。
伍子胥復諫吳王曰：「臣聞，王者攻敵國克之則加以誅，故後無報復之憂，遂免子孫之患。今越王已入石室，宜早圖之，後必為吳之患。」太宰嚭曰：「昔者齊桓割燕所至之地以貺燕公，而齊君獲其美名；宋襄濟河而戰，春秋以多其義：功立而名稱，軍敗而德存。今大王誠赦越王，則功冠於五霸，名越於前古。」吳王曰：「待吾疾愈，方為大宰赦之。」
後一月，越王出石室，召范蠡曰：「吳王疾，三月不愈。吾聞人臣之道，主疾臣憂，且吳王遇孤恩甚厚矣。疾之無瘳，惟公卜焉。」范蠡曰：「吳王不死明矣，到己巳日當瘳，惟大王留意。」越王曰：「孤所以窮而不死者，賴公之策耳，中復猶豫，豈孤之志哉？可與不可，惟公圖之。」范蠡曰：「臣竊見吳王，真非人也。數言成湯之義，而不行之。願大王請求問疾，得見，因求其糞而嘗之，觀其顏色，當拜賀焉，言其不死，以廖起日期之既言信後，則大王何憂？」
越王明日謂太宰嚭曰：「囚臣欲一見問疾。」太宰嚭即入言於吳王，王召而見之。適遇吳王之便，太宰嚭奉溲惡以出，逢戶中。越王因拜：「請嘗大王之溲，以決吉凶。」即以手取其便與惡而嘗之。因入曰：「下囚臣勾踐賀於大王，王之疾至己巳日有瘳，至三月壬申病愈。」吳王曰：「何以知之？」越王曰：「下臣嘗事師，聞糞者順榖味，逆時氣者死，順時氣者生。今者臣竊嘗大王之糞，其惡味苦且楚酸。是味也，應春夏之氣。臣以是知之。」吳王大悅，曰：「仁人也。」乃赦越王得離其石室，去就其宮室，執牧養之事如故。越王從嘗糞惡之後，遂病口臭。范蠡乃令左右皆食岑草，以亂其氣。
其後，吳王如越王期日疾愈，心念其忠，臨政之後，大縱酒於文臺。吳王出令曰：「今日為越王陳北面之坐，群臣以客禮事之。」伍子胥趨出到舍上，不御坐。酒酣，太宰嚭曰：「異乎！今日坐者各有其詞，不仁者逃，其仁者留。臣聞同聲相和，同心相求。今國相剛勇之人，意者內慚？至仁之存也，而不御坐，其亦是乎？」吳王曰：「然。」於是范蠡與越王俱起為吳王壽，其辭曰：「下臣勾踐從小臣范蠡，奉觴上千歲之壽，辭曰：皇在上令，昭下四時，并心察慈，仁者大王。躬親鴻恩，立義行仁。九德四塞，威服群臣。於乎休哉，傳德無極上感太陽，降瑞翼翼。大王延壽萬歲，長保吳國。四海咸承，諸侯賓服。觴酒既升，永受萬福！」於是吳王大悅。
明日，伍子胥入諫曰：「昨日大王何見乎？臣聞內懷虎狼之心，外執美詞之說，但為外情以存其身。豺不可謂廉，狼不可親。今大王好聽須臾之說，不慮萬歲之患，放棄忠直之言，聽用讒夫之語；不滅瀝血之仇，不絕懷毒之怨。猶縱毛爐炭之上幸其焦，投卵千鈞之下望必全，豈不殆哉？臣聞桀登高自知危，然不知所以自安也；前據白刃自知死，而不知所以自存也。惑者知返，迷道不遠。願大王察之。」
吳王曰：「寡人有疾三月，曾不聞相國一言，是相國之不慈也；又不進口之所嗜，心不相思，是相國之不仁也。夫為人臣不仁不慈，焉能知其忠信者乎？越王迷惑？棄守邊之事，親將其臣民來歸寡人，是其義也；躬親為虜，妻親為妾，不慍寡人，寡人有疾，親嘗寡人之溲，是其慈也；虛其府庫，盡其寶幣，不念舊故，是其忠信也。三者既立，以養寡人，寡人曾聽相國而誅之，是寡人之不智也，而為相國快私意耶，豈不負皇天乎？」
子胥曰：「何大王之言反也？夫虎之卑勢，將以有擊也；狸之卑身，將求所取也。雉以眩移拘於網，魚以有悅死於餌。且大王初臨政，負玉門之第九，誡事之敗，無咎矣。今年三月甲戌，時加雞鳴。甲戌，歲位之會將也。青龍在酉，德在上，刑在金，是日賊其德也。知父將有不順之子，君有逆節之臣。大王以越王歸吳為義，以飲溲食惡為慈，以虛府庫為仁，是故為無愛於人，其不可親。面聽貌觀以存其身。今越王入臣於吳，是其謀深也；虛其府庫，不見恨色，是欺我王也；下飲王之溲者，是上食王之心也；下嘗王之惡者，是上食王之肝也。大哉，越王之崇吳，吳將為所擒也。惟大王留意察之，臣不敢逃死以負前王。一旦社稷丘墟，宗廟荊棘，其悔可追乎？」吳王曰：「相國置之，勿復言矣。寡人不忍復聞。」
於是遂赦越王歸國，送於蛇門之外，群臣祖道。吳王曰：「寡人赦君使其返國，必念終始。王其勉之。」越王稽首曰：「今大王哀臣孤窮，使得生全還國，與種蠡之徒願死於轂下。上天蒼蒼，臣不敢負。」吳王曰：「於乎！吾聞君子一言不再。今已行矣，王勉之。」越王再拜跪伏，吳王乃引越王登車，范蠡執御，遂去。至三津之上，仰天歎曰：「嗟乎！孤之屯厄，誰念復生渡此津也？」謂范蠡曰：「今三月甲辰，時加日昳，孤蒙上天之命，還歸故鄉，得無後患乎？」范蠡曰：「大王勿疑，直視道行。越將有福，吳當有憂。」至浙江之上，望見大越山川重秀，天地再清。王與夫人歎曰：「吾已絕望，永辭萬民，豈料再還，重復鄉國？」言竟掩面，涕泣闌干。此時萬姓咸歡，群臣畢賀。
