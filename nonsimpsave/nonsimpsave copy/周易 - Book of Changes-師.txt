師，眾也，貞正也，能以眾正，可以王矣。剛中而應，行險而順，以此毒天下，而民從之，吉又何咎矣。
地中有水，師；君子以容民畜眾。
師出以律，失律凶也。
在師中吉，承天寵也。王三錫命，懷萬邦也。
師或輿尸，大无功也。
左次无咎，未失常也。
長子帥師，以中行也。弟子輿尸，使不當也。
大君有命，以正功也。小人勿用，必亂邦也。
