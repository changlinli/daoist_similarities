二十一年七月，越王復悉國中士卒伐吳，會楚使申包胥聘於越。越王乃問包胥曰：「吳可伐耶？」申包胥曰：「臣鄙於策謀，未足以卜。」越王曰：「吳為不道，殘我社稷，夷吾宗廟以為平原，使不得血食。吾欲與之徼天之中惟是輿馬、兵革、卒伍既具，無以行之。誠聞於戰何以為可？」申包胥曰：「臣愚不能知。」越王固問，包胥乃曰：「夫吳良國也，傳賢於諸侯。敢問君王之所戰者何？」越王曰：「在孤之側者，飲酒食肉未嘗不分，孤之飲食不致其味，聽樂不盡其聲，求以報吳。願以此戰。」包胥曰：「善則善矣，未可以戰。」越王曰：「越國之中，吾慱愛以子之，忠惠以養之，吾今修寬刑，欲民所欲，去民所惡，稱其善，掩其惡，求以報吳。願以此戰。」包胥曰：「善則善矣，未可以戰。」王曰：「越國之中，富者吾安之，貧者吾予之，救其不足，損其有餘，使貧富不失其利，求以報吳。願以此戰。」包胥曰：「善則善矣，未可以戰。」王曰：「邦國南則距楚西則薄晉，北則望齊，春秋奉幣、玉、帛、子女以貢獻焉，未嘗敢絕，求以報吳。願以此戰。」包胥曰：「善哉，無以加斯矣，猶未可戰。夫戰之道，知為之始，以仁次之，以勇斷之。君將不知，即無權變之謀，以別眾寡之數；不仁則不得與三軍同飢寒之節，齊苦樂之喜；不勇則不能斷去就之疑，決可否之議。」於是越王曰：「敬從命矣。」
冬，十月，越王乃請八大夫曰：「昔吳為不道，殘我宗廟，夷我社稷以為平原，使不血食。吾欲徼天之中，兵革既具，無所以行之。吾問於申包胥，即已命孤矣，敢告諸大夫如何？」
大夫曳庸曰：「審賞則可戰也。審其賞，明其信，無功不及，有功必加，則士卒不怠。」王曰：「聖哉！」
大夫苦成曰：「審罰則可戰。審罰則士卒望而畏之，不敢違命。」王曰：「勇哉！」
大夫文種曰：「審物則可戰。審物則別是非，是非明察，人莫能惑。」王曰：「辨哉！」
大夫范蠡曰：「審備則可戰。審備慎守以待不虞，備設守固，必可應難。」王曰：「慎哉！」
大夫皋如曰：「審聲則可戰。審於聲音，以別清濁。清濁者，謂吾國君名聞於周室，令諸侯不怨於外。」王曰：「得哉！」
大夫扶同曰：「廣恩知分則可戰。廣恩以慱施，知分而不外。」王曰：「神哉！」
大夫計研曰：「候天察地，參應其變則可戰。天變地應，人道便利，三者前見則可。」王曰：「明哉！」
於是勾踐乃退齋而命國人曰：「吾將有不虞之議，自近及遠，無不聞者。」乃復命有司與國人曰：「承命有賞皆造國門之期，有不從命者，吾將有顯戮。」勾踐恐民不信，使以征不義聞於周室，令諸侯不怨於外。令國中曰：「五日之內則吾良人矣，過五日之外，則非吾之民也，又將加之以誅。」
教令既行，乃入命於夫人。王背屏，夫人向屏而立。王曰：「自今日之後，內政無出，外政無入，各守其職，以盡其信。內中辱者則是子，境外千里辱者則是子也。吾見子於是，以為明誡矣。」王出宮，夫人送王不過屏，王因反闔其門，填之以土。夫人去笄，側席而坐，安心無容，三月不掃。
王出則復背垣而立，大夫向垣而敬，王乃令大夫曰：「食士不均，地壤不修，使孤有辱於國，是子之罪；臨敵不戰，軍士不死，有辱於諸侯，功隳於天下，是孤之責。自今以往，內政無出，外政無入，吾固誡子。」大夫：「敬受命矣。」王乃出，大夫送出垣，反闔外宮之門，填之以土。大夫側席而坐，不御五味，不答所勸。
勾踐有命於夫人、大夫曰：「國有守禦。」
乃坐露壇之上，列鼓而鳴之。軍行成陣，即斬有罪者三人以徇於軍，令曰：「不從吾令者，如斯矣！」
明日徙軍於郊，斬有罪者三人徇之於軍，令曰：「不從吾令者，如斯矣！」
王乃令國中不行者，與之訣而告之曰：「爾安土守職，吾方往征討我宗廟之讎，以謝於二三子。」令國人各送其子弟於郊境之上，軍士各與父兄昆弟取訣。國人悲哀，皆作離別相去之詞，曰：
「躒躁摧長恧兮，擢戟馭殳，所離不降兮，以泄我王氣蘇。三軍一飛降兮，所向皆殂。一士判死兮，而當百夫。道祐有德兮，吳卒自屠。雪我王宿恥兮，威振八都。軍伍難更兮，勢如貔貙。行行各努力兮，於乎，於乎！」於是，觀者莫不悽惻。
明日，復徙軍於境上，斬有罪者三人徇之於軍，曰：「有不從令者，如此！」
後三日，復徙軍於檇李，斬有罪者三人以徇於軍，曰：「其搖心匿行，不當敵者，如斯矣！」
勾踐乃命有司大徇軍，曰：「其有父母無昆弟者，來告我。我有大事，子離父母之養，親老之愛，赴國家之急。子在軍寇之中，父母昆弟有在疾病之地，吾視之如吾父母昆弟之疾病也；其有死亡者，吾葬埋殯送之，如吾父母昆弟之有死亡葬埋之矣。」
明日，又徇於軍，曰：「士有疾病不能隨軍從兵者，吾予其醫藥，給其麋粥，與之同食。」
明日，又徇於軍，曰：「筋力不足以勝甲兵，志行不足以聽王命者，吾輕其重，和其任。」
明日，旋軍於江南，更陳嚴法，復誅有罪者五人徇曰：「吾愛士也，雖吾子不能過也；及其犯誅，自吾子亦不能脫也。」
恐軍士畏法不使，自謂未能得士之死力，道見蛙張腹而怒，將有戰爭之氣，即為之軾。其士卒有問於王曰：「君何為敬蛙蟲而為之軾？」勾踐曰：「吾思士卒之怒久矣，而未有稱吾意者。今蛙蟲無知之物，見敵而有怒氣，故為之軾。」於是軍士聞之，莫不懷心樂死，人致其命。
有司、將軍，大徇軍中曰：「隊各自令其部，部各自令其士：歸而不歸，處而不處，進而不進，退而不退，左而不左，右而不右，不如令者，斬！」
於是吳悉兵屯於江北，越軍於江南。越王中分其師以為左右軍，皆被兕甲又令安廣之人，佩石碣之矢，張盧生之弩。躬率君子之軍六千人，以為中陣。
明日，將戰於江。乃以黃昏令於左軍，銜枚溯江而上五里，以須吳兵。復令於右軍，銜枚踰江十里，復須吳兵。於夜半，使左軍涉江，鳴鼓，中水以待吳發。吳師聞之，中大駭，相謂曰：「今越軍分為二師，將以使攻我眾。」亦即以夜暗中分其師以圍越。越王陰使左右軍與吳望戰，以大鼓相聞；潛伏其私卒六千人，銜枚不鼓攻吳。吳師大敗。越之左右軍乃遂伐之，大敗之於囿，又敗之於郊，又敗之於津，如是三戰三北，俓至吳，圍吳於西城。
吳王大懼，夜遁。越王追奔攻吳，兵入於江陽松陵，欲入胥門，來至六七里，望吳南城，見伍子胥頭巨若車輪，目若耀電，鬚髮四張，射於十里。越軍大懼，留兵假道。即日夜半，暴風疾雨，雷奔電激，飛石揚砂，疾於弓弩。越軍壞敗，松陵卻退，兵士僵斃，人眾分解，莫能救止。范蠡、文種乃稽顙肉袒，拜謝子胥，願乞假道。子胥乃與種、蠡夢曰：「吾知越之必入吳矣，故求置吾頭於南門，以觀汝之破吳也。惟欲以窮夫差。定汝入我之國，吾心又不忍，故為風雨以還汝軍。然越之伐吳，自是天也，吾安能止哉？越如欲入，更從東門，我當為汝開道，貫城以通汝路。」於是越軍明日更從江出，入海陽，於三道之翟水，乃穿東南隅以達，越軍遂圍吳。
守一年，吳師累敗。遂棲吳王於姑胥之山。吳使王孫駱肉袒膝行而前，請成於越王，曰：「孤臣夫差，敢布腹心：異日得罪於會稽，夫差不敢逆命，得與君王結成以歸。今君王舉兵而誅孤臣，孤臣惟命是聽，意者猶以今日之姑胥，曩日之會稽也。若徼天之中，得赦其大辟，則吳願長為臣妾。」勾踐不忍其言，將許之成。范蠡曰：「會稽之事，天以越賜吳，吳不取；今天以吳賜越，越可逆命乎？且君王早朝晏罷，切齒銘骨，謀之二十餘年，豈不緣一朝之事耶？今日得而棄之，其計可乎？天與不取，還受其咎。君何忘會稽之厄乎？」勾踐曰：「吾欲聽子言，不忍對其使者。」范蠡遂鳴鼓而進兵曰：「王已屬政於執事，使者急去，不時得罪。」吳使涕泣而去。勾踐憐之，使令入謂吳王曰：「吾置君於甬東，給君夫婦三百餘家，以沒王世，可乎？」吳王辭曰：「天降禍於吳國，不在前後，正孤之身，失滅宗廟社稷者。吳之土地、民臣，越既有之，孤老矣，不能臣王。」遂伏劍自殺。
勾踐已滅吳，乃以兵北渡江淮，與齊、晉諸侯會于徐州，致貢於周。周元王使人賜勾踐，已受命號去，還江南，以淮上地與楚，歸吳所侵宋地，與魯泗東方百里。當是之時，越兵橫行於江淮之上，諸侯畢賀，號稱霸王。
越王還於吳，當歸而問於范蠡曰：「何子言之其合於天？」范蠡曰：「此素女之道，一言即合。大王之事，王問為實，金匱之要在於上下。」越王曰：「善哉！吾不稱王其可悉乎？」蠡曰：「不可。昔吳之稱王，僭天子之號，天變於上，日為陰蝕。今君遂僭號不歸，恐天變復見。」
越王不聽，還於吳，置酒文臺，群臣為樂，乃命樂作伐吳之曲。樂師曰：「臣聞即事作操，功成作樂。君王崇德，誨化有道之國，誅無義之人，復讎還恥，威加諸侯，受霸王之功。功可象於圖畫，德可刻於金石，聲可託於絃管，名可留於竹帛。臣請引琴而鼓之。」遂作『章暢』辭曰：「屯乎！今欲伐吳可未耶？」大夫種、蠡曰：「吳殺忠臣伍子胥，今不伐吳人何須？」
大夫種進祝酒，其辭曰：「皇天祐助，我王受福。良臣集謀，我王之德。宗廟輔政，鬼神承翼。君不忘臣，臣盡其力。上天蒼蒼，不可掩塞。觴酒二升，萬福無極！」於是越王默然無言。
大夫種曰：「我王賢仁，懷道抱德。滅讎破吳，不忘返國。賞無所吝，群邪杜塞。君臣同和，福祐千億。觴酒二升，萬歲難極！」臺上群臣大悅而笑，越王面無喜色。
范蠡知勾踐愛壤土，不惜群臣之死，以其謀成國定，必復不須功而返國也。故面有憂色而不悅也。
范蠡從吳欲去，恐勾踐未返，失人臣之義，乃從入越。行，謂文種曰：「子來去矣！越王必將誅子。」種不然言。蠡復為書遺種曰：「吾聞天有四時，春生冬伐；人有盛衰，泰終必否。知進退存亡而不失其正，惟賢人乎！蠡雖不才，明知進退。高鳥已散，良弓將藏；狡兔已盡，良犬就烹。夫越王為人，長頸鳥啄，鷹視狼步。可與共患難，而不可共處樂；可與履危，不可與安。子若不去，將害於子，明矣。」文種不信其言。越王陰謀范蠡，議欲去徼倖。
