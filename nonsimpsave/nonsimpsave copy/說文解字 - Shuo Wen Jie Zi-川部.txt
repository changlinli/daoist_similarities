川：貫穿通流水也。《虞書》曰：「濬𡿨巜，距川。」言深𡿨巜之水會為川也。凡川之屬皆从川。
巠：水脈也。从川在一下。一，地也。壬省聲。一曰水冥巠也。
巟：水廣也。从川亡聲。《易》曰：「包巟用馮河。」
𡿿：水流也。从川或聲。
𡿯：水流也。从川曰聲。
𡿪：水流𡿪𡿪也。从川，列省聲。
邕：四方有水，自邕城池者。从川从邑。
𡿧：害也。从一雝川。《春秋傳》曰：「川雝為澤，凶。」
侃：剛直也。从㐰，㐰，古文信；从川，取其不舍晝夜。《論語》曰：「子路𠈉𠈉如也。」
州：水中可居曰州，周遶其㫄，从重川。昔堯遭洪水，民居水中高土，或曰九州。《詩》曰：「在河之州。」一曰州，疇也。各疇其土而生之。
