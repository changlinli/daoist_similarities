四年，春，王二月，夫人姜氏享齊侯于祝丘。
三月，紀伯姬卒。
夏，齊侯，陳侯，鄭伯，遇于垂。
紀侯大去其國。
六月，乙丑，齊侯葬紀伯姬。
秋，七月。
冬，公及齊人狩于禚。
四年，春，王三月，楚武王荊尸，授師孑焉，以伐隨，將齊，入告夫人鄧曼曰，余心蕩，鄧曼歎曰，王祿盡矣，盈而蕩，天之道也，先君其知之矣，故臨武事，將發大命，而蕩王心焉，若師徒無虧，王薨於行，國之福也，王遂行，卒於樠木之下，令尹鬥祁，莫敖屈重，除道梁溠，營軍臨隨，隨人懼，行成，莫敖以王命入盟隨侯，且請為會於漢汭而還，濟漢而後發喪。
紀侯不能下齊，以與紀季，夏，紀侯大去其國，違齊難也。
