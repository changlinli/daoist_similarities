匚：受物之器。象形。凡匚之屬皆从匚。讀若方。
匠：木工也。从匚从斤。斤，所以作器也。
匧：藏也。从匚夾聲。
匡：飲器，筥也。从匚㞷聲。
匜：似羹魁，柄中有道，可以注水。从匚也聲。
匴：渌米籔也。从匚算聲。
㔶：小桮也。从匚𥫔聲。
匪：器，似竹筐。从匚非聲。《逸周書》曰：「實玄黃于匪。」
𠥐：古器也。从匚倉聲。
𠤼：田器也。从匚攸聲。
㔴：田器也。从匚異聲。
匫：古器也。从匚曶聲。
匬：甌，器也。从匚俞聲。
匱：匣也。从匚貴聲。
匵：匱也。从匚賣聲。
匣：匱也。从匚甲聲。
匯：器也。从匚淮聲。
柩：棺也。从匚从木，久聲。
匰：宗廟盛主器也。《周禮》曰：「祭祀共匰主。」从匚單聲。
