十有五年，春，二月，天王使家父來求車。
三月，乙未，天王崩，夏，四月，己巳，葬齊僖公，五月，鄭伯突出奔，蔡，鄭世子忽復歸于鄭。
許叔入于許。
公會齊侯于艾。
邾人，牟人，葛人，來朝。
秋，九月，鄭伯突入于櫟。
冬，十有一月，公會宋公，衛侯，陳侯，于袲，伐鄭。
十五年，春，天王使家父來求車，非禮也，諸侯不貢車服，天子不私求財。
祭仲專，鄭伯患之，使其婿雍糾殺之，將享諸郊。雍姬知之，謂其母曰，父與夫孰親，其母曰，人盡夫也，父一而已，胡可比也？遂告祭仲曰，雍氏舍其室，而將享子於郊，吾惑之，以告，祭仲殺雍糾，尸諸周氏之汪，公載以出，曰，謀及婦人，宜其死也。
夏，厲公出奔蔡。
六月，乙亥，昭公入。
許叔入于許。
公會齊侯于艾，謀定許也。
秋，鄭伯因櫟人，殺檀伯，而遂居櫟。
冬，會于袲，謀伐鄭，將納厲公也，弗克而還。
