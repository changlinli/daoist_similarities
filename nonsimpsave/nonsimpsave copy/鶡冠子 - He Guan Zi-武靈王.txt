武靈王問龐煥曰：「寡人聞飛語流傳曰：百戰而勝，非善之善者也，不戰而勝，善之善者也。願聞其解。」龐煥曰：「工者貴無與爭，故大上用計謀，其次因人事，其下戰克。用計謀者，熒惑敵國之主，使變更淫俗，哆恭憍恣，而無聖人之數，愛人而與，無功而爵，未勞而賞，喜則釋罪，怒則妄殺，法民而自慎，少人而自至，繁無用，嗜龜占，高義下合意內之人。所謂因人事者，結幣帛用貨財閉近人之復其口，使其所謂是者盡非也，所謂非者盡是也，離君之際用忠臣之路。所謂戰克者，其國已素破，兵從而攻之，因句踐用此而吳國亡，楚用此而陳蔡舉，三家用此而智氏亡，韓用此而東分。今世之言兵也，皆強大者必勝，小弱者必滅，是則小國之君無霸王者，而萬乘之主無破亡也。昔夏廣而湯狹，殷大而周小，越弱而吳強，此所謂不戰而勝，善之善者也，此陰經之法，夜行之道，天武之類也。今或僵尸百萬，流血千里，而勝未決也，以為功，計之每已不若。是故聖人昭然獨思，忻然獨喜。若夫耳聞金鼓之聲而希功，目見旌旗之色而希陳，手握兵刃之枋而希戰，出進合鬥而希勝，是襄主之所破亡也。」武靈慨然歎曰：「存亡在身。微乎哉，福之所生！寡人聞此，日月有以自觀。」昔克德者不詭命，得要者其言不眾。
武靈王問龐煥曰：「寡人聞飛語流傳曰：百戰而勝，非善之善者也，不戰而勝，善之善者也。願聞其解。」龐煥曰：「工者貴無與爭，故大上用計謀，其次因人事，其下戰克。用計謀者，熒惑敵國之主，使變更淫俗，哆恭憍恣，而無聖人之數，愛人而與，無功而爵，未勞而賞，喜則釋罪，怒則妄殺，法民而自慎，少人而自至，繁無用，嗜龜占，高義下合意內之人。所謂因人事者，結幣帛用貨財閉近人之復其口，使其所謂是者盡非也，所謂非者盡是也，離君之際用忠臣之路。所謂戰克者，其國已素破，兵從而攻之，因句踐用此而吳國亡，楚用此而陳蔡舉，三家用此而智氏亡，韓用此而東分。今世之言兵也，皆強大者必勝，小弱者必滅，是則小國之君無霸王者，而萬乘之主無破亡也。昔夏廣而湯狹，殷大而周小，越弱而吳強，此所謂不戰而勝，善之善者也，此陰經之法，夜行之道，天武之類也。今或僵尸百萬，流血千里，而勝未決也，以為功，計之每已不若。是故聖人昭然獨思，忻然獨喜。若夫耳聞金鼓之聲而希功，目見旌旗之色而希陳，手握兵刃之枋而希戰，出進合鬥而希勝，是襄主之所破亡也。」武靈慨然歎曰：「存亡在身。微乎哉，福之所生！寡人聞此，日月有以自觀。」昔克德者不詭命，得要者其言不眾。
