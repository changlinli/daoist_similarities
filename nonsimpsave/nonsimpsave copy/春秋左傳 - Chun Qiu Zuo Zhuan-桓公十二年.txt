十有二年，春，正月。
夏，六月，壬寅，公會杞侯，莒子，盟于曲池。
秋，七月，丁亥，公會宋公，燕人，盟于穀丘。
八月，壬辰，陳侯躍卒。
公會宋公于虛。
冬，十有一月，公會宋公于龜。
丙戌，公會鄭伯，盟于武父。
丙戌，衛侯晉卒。
十有二月，及鄭師伐宋，丁未，戰于宋。
十二年，夏，盟于曲池，平杞莒也。
公欲平宋鄭，秋，公及宋公盟于句瀆之丘，宋成未可知也，故又會于虛，冬，又會于龜，宋公辭平，故與鄭伯盟于武父，遂帥師而伐宋，戰焉，宋無信也，君子曰，苟信不繼，盟無益也。詩云：君子屢盟，亂是用長，無信也。
楚伐絞，軍其南門，莫敖屈瑕曰，絞小而輕，輕則寡謀，謀無扞采樵者以誘之，從之，絞人獲三十人，明日，絞人爭出，驅楚役徒於山中，楚人坐其北門，而覆諸山下，大敗之，為城下之盟而還，伐絞之役，楚師分涉於彭，羅人欲伐之，使伯嘉諜之，三巡數之。
