九年春，齊人殺無知。公及齊大夫盟于暨。公曷為與大夫盟？齊無君也。然則何以不名？其諱與大夫盟也，使若眾然。
夏，公伐齊納糾。納者何？入辭也。其言伐之何？伐而言納者，猶不能納也。糾者何？公子糾也。何以不稱公子？君前臣名也。
齊小白入于齊。曷為以國氏？當國也。其言入何？篡辭也。
秋，七月丁酉，葬齊襄公。
八月庚申，及齊師戰于乾時，我師敗績。內不言敗，此其言敗何？伐敗也。曷為伐敗？復讎也。此復讎乎大國，曷為使微者？公也。公則曷為不言公？不與公復讎也。曷為不與公復讎？復讎者在下也。
九月，齊人取子糾殺之。其言取之何？內辭也；脅我，使我殺之也。其稱子糾何？貴也。其貴奈何？宜為君者也。
冬，浚洙。洙者何？水也。浚之者何？深之也。曷為深之？畏齊也。曷為畏齊也？辭殺子糾也。
九年春，齊人殺無知。公及齊大夫盟于暨。公曷為與大夫盟？齊無君也。然則何以不名？其諱與大夫盟也，使若眾然。
夏，公伐齊納糾。納者何？入辭也。其言伐之何？伐而言納者，猶不能納也。糾者何？公子糾也。何以不稱公子？君前臣名也。
齊小白入于齊。曷為以國氏？當國也。其言入何？篡辭也。
秋，七月丁酉，葬齊襄公。
八月庚申，及齊師戰于乾時，我師敗績。內不言敗，此其言敗何？伐敗也。曷為伐敗？復讎也。此復讎乎大國，曷為使微者？公也。公則曷為不言公？不與公復讎也。曷為不與公復讎？復讎者在下也。
九月，齊人取子糾殺之。其言取之何？內辭也；脅我，使我殺之也。其稱子糾何？貴也。其貴奈何？宜為君者也。
冬，浚洙。洙者何？水也。浚之者何？深之也。曷為深之？畏齊也。曷為畏齊也？辭殺子糾也。
