悼屈子兮遭厄，沈王躬兮湘汨。何楚國兮難化，迄乎今兮不易。士莫志兮羔裘，競佞諛兮讒鬩鬩。指正義兮為曲，訿玉璧兮為石。殦鵰游兮華屋，鵔鸃棲兮柴蔟。起奮迅兮奔走，違群小兮謑詬。載青雲兮上昇，適昭明兮所處。躡天衢兮長驅，踵九陽兮戲蕩。越雲漢兮南濟，秣余馬兮河鼓。雲霓紛兮晻翳，參辰回兮顛倒。逢流星兮問路，顧我指兮從左。俓娵觜兮直馳，御者迷兮失軌。遂踢達兮邪造，與日月兮殊道。志閼絕兮安如，哀所求兮不耦。攀天階兮下視，見鄢郢兮舊宇。意逍遙兮欲歸，眾穢盛兮沓沓。思哽饐兮詰詘，涕流瀾兮如雨。
