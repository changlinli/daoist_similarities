十三年，越王謂大夫種曰：「孤蒙子之術，所圖者吉，未嘗有不合也。今欲復謀吳，柰何？」種曰：「君王自陳越國微鄙，年榖不登。願王請糴，以入其意。天若棄吳，必許王矣。」
越乃使大夫種使吳，因宰嚭求見吳王。辭曰：「越國洿下，水旱不調，年榖不登，人民飢乏，道荐飢餒，願從大王請糴，來歲即復太倉，惟大王救其窮窘。」
吳王曰：「越王信誠守道，不懷二心，今窮歸愬，吾豈愛惜財寶，奪其所願？」
子胥諫曰：「不可。非吳有越，越必有吳。吉往則凶來。是養生寇而破國家者也。與之不為親，不與未成冤。且越有聖臣范蠡，勇以善謀，將有修飾攻戰，以伺吾間觀越王之使使來請糴者，非國貧民困而請糴也，以入吾國伺吾王間也。」
吳王曰：「寡人卑服越王而有其眾，懷其社稷以愧勾踐。勾踐氣服，為駕車，卻行馬前，諸侯莫不聞知。今吾使之歸國，奉其宗廟，復其社稷，豈敢有反吾之心乎？」
子胥曰：「臣聞：『士窮非難，抑心下人，其後有激人之色。』臣聞越王飢餓，民之困窮，可因而破也，今不用天之道，順地之理，而反輸之食，固君之命，狐雉之相戲也。夫狐卑體而雉信之，故狐得其志而雉必死。可不慎哉？」
吳王曰：「勾踐國憂，而寡人給之以粟，恩往義來，其德昭昭，亦何憂乎？」
子胥曰：「臣聞：『狼子有野心，仇讎之人不可親。』夫虎不可餧以食，蝮蛇不恣其意。今大王捐國家之福，以饒無益之讎，棄忠臣之言，而順敵人之欲，臣必見越之破吳，豸鹿游於姑胥之臺，荊榛蔓於宮闕。願王覽武王伐紂之事也。」
太宰嚭從旁對曰：「武王非紂王臣也？率諸侯以伐其君，雖勝殷，謂義乎？」
子胥曰：「武王即成其名矣。」
太宰嚭曰：「親戮主以為名，吾不忍也。」
子胥曰：「盜國者封侯，盜金者誅。令使武王失其理，則周何為三家之表？」
太宰嚭曰：「子胥為人臣，徒欲干君之好，咈君之心以自稱滿，君何不知過乎？」
子胥曰：「太宰嚭固欲以求其親，前縱石室之囚，受其寶女之遺。外交敵國，內惑於君，大王察之，無為群小所侮。今大王譬若浴嬰兒，雖啼，無聽宰嚭之言。」
吳王曰：「宰嚭是。子無乃聞寡人言，非忠臣之道，類於佞諛之人？」
太宰嚭曰：「臣聞：『鄰國有急，千里馳救。』是乃王者封亡國之後，五霸輔絕滅之末者也。」
吳王乃與越粟萬石而令之曰：「寡人逆群臣之議而輸於越，年豐而歸寡人。」
大夫種曰：「臣奉使返越，歲登誠還吳貸。」
大夫種歸越，越國群臣皆稱萬歲。即以粟賞賜群臣及於萬民。
二年，越王粟稔，揀擇精粟而蒸還於吳，復還斗斛之數，亦使大夫種歸之吳王。王得越粟長太息謂太宰嚭曰：「越地肥沃，其種甚嘉，可留使吾民植之。」於是吳種越粟，粟種殺而無生者，吳民大飢。越王曰：「彼以窮居，其可攻也？」大夫種曰：「未可，國始貧耳，忠臣尚在，天氣未見，須俟其時。」
越王又問相國范蠡曰：「孤有報復之謀，水戰則乘舟，陸行則乘輿，輿舟之利，頓於兵弩。今子為寡人謀事，莫不謬者乎？」范蠡對曰：「臣聞古之聖君，莫不習戰用兵，然行陣隊伍軍鼓之事，吉凶決在其工。今聞越有處女，出於南林，國人稱善。願王請之，立可見。」越王乃使使聘之，問以劍戟之術。
處女將北見於王，道逢一翁，自稱曰袁公。問於處女：「吾聞子善劍，願一見之。」女曰：「妾不敢有所隱，惟公試之。」於是袁公即拔箖箊竹，竹枝上枯槁，未折墮地，女即捷末。袁公操其本而刺處女。處女應即入之，三入，因舉杖擊袁公。袁公則飛上樹，變為白猿。遂別去。
見越王，越王問曰：「夫劍之道則如之何？」女曰：「妾生深林之中，長於無人之野，無道不習，不達諸侯。竊好擊之道，誦之不休。妾非受於人也，而忽自有之。」越王曰：「其道如何？」女曰：「其道甚微而易，其意甚幽而深。道有門戶，亦有陰陽。開門閉戶，陰衰陽興。凡手戰之道，內實精神，外示安儀，見之似好婦，奪之似懼虎，布形候氣，與神俱往，杳之若日，偏如滕兔，追形逐影，光若彿彷，呼吸往來，不及法禁，縱橫逆順，直復不聞。斯道者，一人當百，百人當萬。王欲試之，其驗即見。」越王大悅，即加女號，號曰「越女。」乃命五校之隊長、高才習之，以教軍士。當此之時皆稱越女之劍。
於是范蠡復進善射者陳音。音，楚人也。越王請音而問曰：「孤聞子善射，道何所生？」
音曰：「臣，楚之鄙人，嘗步於射術，未能悉知其道。」
越王曰：「然願子一二其辭。」
音曰：「臣聞弩生於弓，弓生於彈，彈起古之孝子。」
越王曰：「孝子彈者柰何？」
音曰：「古者人民朴質，飢食鳥獸，渴飲霧露，死則裹以白茅，投於中野。孝子不忍見父母為禽獸所食，故作彈以守之，絕鳥獸之害。故歌曰：『斷竹，續竹，飛土，逐害』之謂也。於是神農皇帝弦木為弧，剡木為矢，弧矢之利，以威四方。黃帝之後，楚有弧父。弧父者，生於楚之荊山，生不見父母，為兒之時，習用弓矢，所射無脫。以其道傳於羿，羿傳逄蒙，逄蒙傳於楚琴氏，琴氏以為弓矢不足以威天下。當是之時，諸侯相伐，兵刃交錯，弓矢之威不能制服。琴氏乃橫弓著臂，施機設樞，加之以力，然後諸侯可服。琴氏傳之楚三侯，所謂句亶、鄂、章，人號麋侯、翼侯、魏侯也。自楚之三侯傳至靈王，自稱之楚累世，蓋以桃弓棘矢而備鄰國也。自靈王之後，射道分流，百家能人用莫得其正。臣前人受之於楚，五世於臣矣。臣雖不明其道，惟王試之。」
越王曰：「弩之狀何法焉？」
陳音曰：「郭為方城，守臣子也；教為人君，命所起也；牙為執法，守吏卒也；牛為中將，主內裹也；關為守禦，檢去止也；錡為侍從，聽人主也；臂為道路，通所使也；弓為將軍，主重負也；弦為軍師，禦戰士也；矢為飛客，主教使也；金為實敵，往不止也；衛為副使，正道里也；又為受教，知可否也；縹為都尉，執左右也。敵為百死，不得駭也，鳥不及飛，獸不暇走，弩之所向，無不死也，臣之愚劣，道悉如此。」
越王曰：「願聞正射之道。」
音曰：「臣聞正射之道，道眾而微。古之聖人射，弩未發而前名其所中。臣未能如古之聖人，請悉其要。夫射之道，身若戴板，頭若激卵，左蹉，右足橫，左手若附枝，右手若抱兒，舉弩望敵，翕心咽煙，與氣俱發，得其和平，神定思去，去止分離，右手發機，左手不知，一身異教，豈況雄雌？此正射持弩之道也。」
「願聞望敵儀表，投分飛矢之道。」
音曰：「夫射之道，從分望敵，合以參連。弩有斗石，矢有輕重，石取一兩，其數乃平，遠近高下，求之銖分。道要在斯，無有遺言。」
越王曰：「善。盡子之道，願子悉以教吾國人。」
音曰：「道出於天，事在於人，人之所習，無有不神。」
於是乃使陳音教士習射於北郊之外，三月，軍士皆能用弓弩之巧。
陳音死，越王傷之，葬於國西，號其葬所曰陳音山。
