七年，春，王正月，鼷鼠食郊牛角，改卜牛，鼷鼠又食其角，乃免牛。
吳伐郯。
夏，五月，曹伯來朝。
不郊猶三望。
秋，楚公子嬰齊帥師伐鄭。
公會晉侯，齊侯，宋公，衛侯，曹伯，莒子，邾子，杞伯，救鄭，八月，戊辰，同盟于馬陵，公至自會。
吳入州來。
冬，大雩。
衛孫林父出奔晉。
七年，春，吳伐郯，郯成，季文子曰，中國不振旅，蠻夷入伐，而莫之或恤，無弔者也，夫，詩曰，不弔昊天，亂靡有定，其此之謂乎，有上不弔，其誰不受亂，吾亡無日矣，君子曰，知懼如是，斯不亡矣。
鄭子良相成公以如晉見，且拜師。
夏，曹宣公來朝。
秋，楚子重伐鄭，師于氾，諸侯救鄭，鄭共仲，侯羽，軍楚師，囚鄖公鍾儀，獻諸晉，八月，同盟于馬陵，尋蟲牢之盟，且莒服故也。
晉人以鍾儀歸，囚諸軍府。
楚圍宋之役，師還，子重請取於申呂，以為賞田，王許之，申公巫臣曰，不可，此申呂所以邑也，是以為賦，以御北方，若取之，是無申呂也，晉鄭必至于漢，王乃止，子重是以怨巫臣，子反欲取夏姬，巫臣止之，遂取以行，子反亦怨之，及共王即位，子重，子反，殺巫臣之族子閻，子蕩，及清尹弗忌，及襄老之子黑要，而分其室，子重取子閻之室，使沈尹，與王子罷，分子蕩之室，子反取黑要，與清尹之室，巫臣自晉遺二子書曰，爾以讒慝貪惏事君，而多殺不辜，余必使爾罷於奔命以死，巫臣請使於吳，晉侯許之，吳子壽夢說之，乃通吳于晉，以兩之一卒適吳，舍偏兩之一焉，與其射御，教吳乘車，教之戰陳，教之叛楚，寘其子狐庸焉，使為行人於吳，吳始伐楚，伐巢，伐徐，子重奔命，馬陵之會，吳入州來，子重自鄭奔命，子重，子反，於是乎一歲七奔命，蠻夷屬於楚者，吳盡取之，是以始大，通吳於上國。
衛定公惡孫林父，冬，孫林父出奔晉，衛侯如晉，晉反戚焉。
