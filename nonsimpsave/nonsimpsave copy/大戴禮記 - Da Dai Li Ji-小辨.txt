公曰：「寡人欲學小辨，以觀於政，其可乎？」子曰：「否，不可。社稷之主愛日，日不可得，學不可以辨。是故昔者先王學齊大道，以觀於政。天子學樂辨風，制禮以行政；諸侯學禮辨官政以行事，以尊天子；大夫學德別義，矜行以事君；士學順，辨言以遂志；庶人聽長辨禁，農以力行。如此，猶恐不濟，奈何其小辨乎？」
公曰：「不辨則何以為政？」子曰：「辨而不小。夫小辨破言，小言破義，小義破道，道小不通，通道必簡。是故、循弦以觀於樂，足以辨風矣；爾雅以觀於古，足以辨言矣。傳言以象，反舌皆至，可謂簡矣。夫道不簡則不行，不行則不樂。夫弈十稘之變，由九不可既也，而況天下之言乎？」曰：「微子之言，吾壹樂辨言。」子曰：「辨言之樂，不若治政之樂；辨言之樂不下席；治政之樂皇於四海。夫政善則民說，民說則歸之如流水，親之如父母；諸侯初入而後臣之，安用辨言？」
公曰：「然則吾何學而可？」子曰：「行禮樂而力忠信，君其習可乎？」公曰：「多與我言忠信而不可以入患。」子曰：「毋乃既不明忠信之備，而口倦其君則不可，而有明忠信之備，而又能行之，則可立待也。君朝而行忠信，百官承事，忠滿於中而發於外，刑於民而放於四海，天下其孰能患之？」公曰：「請學忠信之備。」子曰：「唯社稷之主實知忠信。若丘也，綴學之徒，安知忠信？」公曰：「非吾子問之而焉也？」子三辭，將對。公曰：「彊避！」子曰：「彊侍。丘聞：大道不隱。丘言之君，發之於朝，行之於國，一國之人莫不知，何一之彊辟？丘聞之：忠有九知──知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知備。若動而無備，患而弗知，死亡而弗知，安與知忠信？內思畢心曰知中，中以應實曰知恕，內恕外度曰知外，外內參意曰知德，德以柔政曰知政，正義辨方曰知官，官治物則曰知事，事戒不虞曰知備，毋患曰樂，樂義曰終。」
