十有三年，春，齊師伐莒。
夏，楚子伐宋。
秋，螽，冬，晉殺其大夫先縠。
十三年，春，齊師伐莒，莒恃晉而不事齊故也。
夏，楚子伐宋，以其救蕭也，君子曰，清丘之盟，唯宋可以免焉。
秋，赤狄伐晉，及清，先縠召之也。
冬，晉人討邲之敗，與清之師，歸罪於先縠而殺之，盡滅其族，君子曰，惡之來也，己則取之，其先縠之謂乎。
清丘之盟，晉以衛之救陳也，討焉，使人弗去，曰，罪無所歸，將加而師，孔達曰苟利社稷，請以我說，罪我之由，我則為政，而亢大國之討，將以誰任，我則死之。
