十有六年春，王正月，葬晉悼公。
三月，公會晉侯、宋公、衛侯、鄭伯、曹伯、莒子、邾婁子、薛伯、杞伯、小邾婁子于湨梁；戊寅，大夫盟。諸侯皆在是，其言大夫盟何？信在大夫也。何言乎信在大夫？遍剌天下之大夫也。曷為遍剌天下之大夫？君若贅旒然。
晉人執莒子、邾婁子以歸。
齊侯伐我北鄙。
夏，公至自會。
五月甲子，地震。
叔老會鄭伯、晉荀偃、衛甯殖、宋人，伐許。
秋，齊侯伐我北鄙，圍成。
大雩。
冬，叔孫豹如晉。
十有六年春，王正月，葬晉悼公。
三月，公會晉侯、宋公、衛侯、鄭伯、曹伯、莒子、邾婁子、薛伯、杞伯、小邾婁子于湨梁；戊寅，大夫盟。諸侯皆在是，其言大夫盟何？信在大夫也。何言乎信在大夫？遍剌天下之大夫也。曷為遍剌天下之大夫？君若贅旒然。
晉人執莒子、邾婁子以歸。
齊侯伐我北鄙。
夏，公至自會。
五月甲子，地震。
叔老會鄭伯、晉荀偃、衛甯殖、宋人，伐許。
秋，齊侯伐我北鄙，圍成。
大雩。
冬，叔孫豹如晉。
