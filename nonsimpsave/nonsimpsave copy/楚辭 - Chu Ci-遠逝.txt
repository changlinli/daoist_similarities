志隱隱而鬱怫兮，愁獨哀而冤結。腸紛紜以繚轉兮，涕漸漸其若屑。情慨慨而長懷兮，信上皇而質正。合五嶽與八靈兮，訊九鬿與六神。指列宿以白情兮，訴五帝以置辭。北斗為我折中兮，太一為余聽之。雲服陰陽之正道兮，御後土之中和。佩蒼龍之蚴虯兮，帶隱虹之逶蛇。曳彗星之皓旰兮，撫朱爵與鵔鸃。游清靈之颯戾兮，服雲衣之披披。杖玉策與朱旗兮，垂明月之玄珠。舉霓旌之墆翳兮，建黃纁之總旄。躬純粹而罔愆兮，承皇考之妙儀。
惜往事之不合兮，橫汨羅而下厲。乘隆波而南渡兮，逐江湘之順流。赴陽侯之潢洋兮，下石瀨而登洲。陸魁堆以蔽視兮，雲冥冥而闇前。山峻高以無垠兮，遂曾閎而迫身。雪雰雰而薄木兮，雲霏霏而隕集。阜隘狹而幽險兮，石嵾嵯以翳日。悲故鄉而發忿兮，去余邦之彌久。背龍門而入河兮，登大墳而望夏首。橫舟航而濟湘兮，耳聊啾而戃慌。波淫淫而周流兮，鴻溶溢而滔蕩。路曼曼其無端兮，周容容而無識。引日月以指極兮，少須臾而釋思。水波遠以冥冥兮，眇不睹其東西。順風波以南北兮，霧宵晦以紛紛。日杳杳以西頹兮，路長遠而窘迫。欲酌醴以娛憂兮，蹇騷騷而不釋。
歎曰：飄風蓬龍埃坲坲兮，屮木搖落時槁悴兮，遭傾遇禍不可救兮，長吟永欷涕究究兮，舒情敶詩冀以自免兮，頹流下隕身日遠兮。
