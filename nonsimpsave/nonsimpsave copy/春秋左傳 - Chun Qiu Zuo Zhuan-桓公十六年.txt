十有六年，春，正月，公會宋公，蔡侯，衛侯，于曹。
夏，四月，公會宋公，衛侯，陳侯。
侯，伐鄭。
秋，七月，公至自伐鄭。
冬，城向。
十有一月，衛侯朔出奔齊。
十六年，春，正月，會于曹，謀伐鄭也。
夏，伐鄭，秋，七月，公至自伐鄭，以飲至之禮也。
冬，城向，書時也。
初，衛宣公烝於夷姜，生急子，屬諸右公子，為之娶於齊而美，公取之，生壽，及朔，屬壽於左公子，夷姜縊，宣姜與公子朔構急子，公使諸齊，使盜待諸莘，將殺之，壽子告之，使行，不可，曰，棄父之命，惡用子矣，有無父之國則可也，及行，飲以酒，壽子載其旌以先，盜殺之，急子至曰，我之求也，此何罪，請殺我乎，又殺之，二公子故怨惠公，十一月，左公子洩，右公子職，立公子黔牟，惠公奔齊。
