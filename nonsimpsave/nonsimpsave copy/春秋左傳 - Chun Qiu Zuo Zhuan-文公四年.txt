四年，春，公至自晉。
夏，逆婦姜于齊。
狄侵齊。
秋，楚人滅江。
晉侯伐秦。
衛侯使甯俞來聘。
冬，十有一月，壬寅，夫人風氏薨。
四年，春，晉人歸孔達于衛，以為衛之良也，故免之。
夏，衛侯如晉拜，曹伯如晉會正。
逆婦姜于齊，卿不行，非禮也，君子是以知出姜之不允於魯也，曰，貴聘而賤逆之，君而卑之，立而廢之，棄信而壞其主，在國必亂，在家必亡，不允宜哉，詩曰，畏天之威，于時保之，敬主之謂也。
秋，晉侯伐秦，圍刓新城，以報王官之役。
楚人滅江，秦伯為之降服，出次，不舉，過數，大夫諫公曰，同盟滅，雖不能救，敢不矜乎，吾自懼也。君子曰，詩云，惟彼二國，其政不獲，惟此四國，爰究爰度，其秦穆之謂矣。
衛甯武子來聘，公與之宴，為賦湛露，及彤弓，不辭，又不荅賦，使行人私焉，對曰，臣以為肄業及之也，昔諸侯朝正於王，王宴樂之，於是乎賦湛露，則天子當陽，諸侯用命也，諸侯敵王所愾，而獻其功，王於是乎賜之，彤弓一，彤矢百，玈弓矢千，以覺報宴，今陪臣來繼舊好，君辱貺之，其敢干大禮以自取戾。
四年，春，晉人歸孔達于衛，以為衛之良也，故免之。
夏，衛侯如晉拜，曹伯如晉會正。
逆婦姜于齊，卿不行，非禮也，君子是以知出姜之不允於魯也，曰，貴聘而賤逆之，君而卑之，立而廢之，棄信而壞其主，在國必亂，在家必亡，不允宜哉，詩曰，畏天之威，于時保之，敬主之謂也。
秋，晉侯伐秦，圍刓新城，以報王官之役。
楚人滅江，秦伯為之降服，出次，不舉，過數，大夫諫公曰，同盟滅，雖不能救，敢不矜乎，吾自懼也，君子曰，詩云，惟彼二國，其政不獲，惟此四國，爰究爰度，其秦穆之謂矣。
衛甯武子來聘，公與之宴，為賦湛露，及彤弓，不辭，又不荅賦，使行人私焉，對曰，臣以為肄業及之也，昔諸侯朝正於王，王宴樂之，於是乎賦湛露，則天子當陽，諸侯用命也，諸侯敵王所愾，而獻其功，王於是乎賜之，彤弓一，彤矢百，玈弓矢千，以覺報宴，今陪臣來繼舊好，君辱貺之，其敢干大禮以自取戾。
冬，成風薨。
