十有九年春，宋公伐邾。
夏，五月戊辰，許世子止弒其君買。日殺，正卒也。正卒，則止不弒也。不弒而曰弒，責止也。止曰：「我與夫弒者。」不立乎其位，以與其弟虺。哭泣歠飦粥，嗌不容粒，未逾年而死，故君子即止自責而責之也。己卯，地震。
秋，齊高發帥師伐莒。
冬，葬許悼公。日卒時葬，不使止為弒父也。曰子既生，不免乎水火，母之罪也；羈貫成童，不就師傅，父之罪也；就師學問無方，心志不通，身之罪也；心志既通，而名譽不聞，友之罪也；名譽既聞，有司不舉，有司之罪也；有司舉之，王者不用，王者之過也。許世子不知嘗藥，累及許君也。
十有九年春，宋公伐邾。
夏，五月戊辰，許世子止弒其君買。日殺，正卒也。正卒，則止不弒也。不弒而曰弒，責止也。止曰：「我與夫弒者。」不立乎其位，以與其弟虺。哭泣歠飦粥，嗌不容粒，未逾年而死，故君子即止自責而責之也。己卯，地震。
秋，齊高發帥師伐莒。
冬，葬許悼公。日卒時葬，不使止為弒父也。曰子既生，不免乎水火，母之罪也；羈貫成童，不就師傅，父之罪也；就師學問無方，心志不通，身之罪也；心志既通，而名譽不聞，友之罪也；名譽既聞，有司不舉，有司之罪也；有司舉之，王者不用，王者之過也。許世子不知嘗藥，累及許君也。
