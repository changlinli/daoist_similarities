二十有一年，春，王正月。
夏，五月，辛酉，鄭伯突卒。
秋，七月，戊戌，夫人姜氏薨。
冬，十有二月，葬鄭厲公。
二十一年，春，胥命于弭，夏，同伐王城，鄭伯將王自圉門入，虢叔自北門入，殺王子頹及五大夫，鄭伯享王于闕西辟，樂備，王與之武公之略，自虎牢以東，原伯曰，鄭伯效尤，其亦將有咎，五月，鄭厲公卒，王巡虢守，虢公為王宮于玤，王與之酒泉，鄭伯之享王也，王以后之鞶鑑予之，虢公請器，王予之爵，鄭伯由是始惡於王。
冬，王歸自虢。
