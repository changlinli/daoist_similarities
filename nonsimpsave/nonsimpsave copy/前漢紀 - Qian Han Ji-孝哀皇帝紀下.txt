四年春正月。關東民相驚走。或持籌。相與號曰西王母籌。道中相逢。多至數千人。或披髮徒跣。斬斫門關。逾牆入屋。或乘騎奔馳。或致驛傳。行經歷郡三十六所至京師。又聚會祀西王母。設祭于街巷阡陌。博奕歌舞。又傳言西王母告百姓。佩此符者不死。不信我言。視戶樞中有白髮。故梁州刺史杜業以中正舉。對曰。春秋災異。指象為言語。籌者所以記數也。民陰水類也。水以東流為順。走而西行。反類逆上象也。度數放逸。妄以相與。違忤民心之應也。西王母婦人之稱。博奕男子之事。於街巷阡陌。明離鬥內以彊外也。臨眾盤樂。元陽之應也。白髮。衰老之象也。體尊性弱。難治易亂。門。人之所由。樞其要也。君人之所由執持。其要甚明著。今外戚丁傅甚盛。皇甫三桓。詩人所刺。春秋所譏。無以過此。指象昭昭。以覺聖朝。柰何不應也。本志以為丁傅所亂者小。此王太后與莽之應也。二月。封帝太后從弟傅商為汝昌侯。太后同母弟子鄭業為長信侯。上將封傅商。問僕射平陽侯鄭崇。諫以為不可。因持書按出。不受詔。太后怒曰。天子反為一臣所制。上乃下詔封商。崇以為侍中董賢貴寵過度。數諫。由是重得罪。每以職事見責。發疾疽癰。欲言事。畏見罪。欲乞骸。復不敢。尚書令趙昌素害崇。知其見疏。因奏崇與外族通。宜有姦。下獄死。
荀悅曰。夫臣之所以難言者。何也。其故多矣。言出於口。則咎悔及身。舉過揚非。則有干忤之禍。勸勵教誨。則有刺上之譏。下言而當。則以為勝己。不當。賤其鄙愚。先己而明。則惡其奪己之明。後己而明。則以為順從。違下從上。則以諂諛。違上從下。則以為雷同。與眾共言。則以為專。美言而淺露。則簡而薄之。深妙弘遠。則不知而非之。特見獨知。則眾以為蓋己。雖是而不見稱。與眾同之。則以為附隨。雖得之不以為功。據事不盡理。則以為專必。謙讓不爭。則以為易窮。言不盡則以為懷隱。盡說竭情。則為不知量。言而不效。則受其怨責。言而事效。則以為固當。或利於上。不利於下。或便於左。不便於右。或合於前而忤於後。或應事當理。決疑定功。超然獨見。值所欲聞。不害上下。無妨左右。言立策成。終無咎悔。若此之事。百不一遇。其知之所見。萬不及一也。且犯言致罪。下之所難言也。怫旨忤情。上之所難聞也。以難言之臣。干難聞之主。以萬不及一之時。求百不一遇之知。此下情所以不得上通。非但君臣。而凡言百姓亦如之。是乃仲尼所以憤歎予欲無言也。三月。光祿勳賈延為御史大夫。夏四月天雨血。山陽湖陵。廣三丈。長五丈。大者如錢。小者如麻子。京房易傳曰。佞人祿。功臣戮。厥妖天雨血。上欲封董賢。乃下詔曰。孫寵息夫躬。本因賢告東平王。遂封賢為高安侯。孫寵為防陽侯。躬為宜陽侯。右師譚賜爵關內侯。董賢字聖卿。雲陽人。少為太子舍人。美顏自喜。上即位見幸。出則參乘。入侍左右。旬日之間。賞賜巨萬。貴震朝廷。上嘗與晝寢。偏籍上袖。上欲起。賢未覺。不欲動賢。乃斷袖而起。又召賢女弟為昭儀。及賢妻並旦夕侍左右。賜賢父恭爵關內侯。為衛尉。賢妻父為將作大匠。為賢起大第北闕下。重殿洞門。土木之功。窮極伎巧。楹梁衣以錦繡。下至賢家僮僕。皆受上賜。及武庫禁兵。尚方珍寶。其選上等。並在賢家。乘輿所服。乃其副也。乃至東園祕器。珠襦玉匣。皆以賜賢。無不備者。又令將作大匠為賢起廝義陵。傍內為便房。剛柏題湊。外為徼道。周亙數里。門闕罘罳甚盛。詔書罷苑。而以賜賢二千餘頃。賢第新成。無故門自壞。又上乳母王阿聖。亦多受恩賜。及武庫兵器。執金吾東海毌丘隆諫曰。春秋之義。家不藏甲。所以抑臣威。損私力也。不以本藏給無用。不以民力供浮費。所以別公私。示正路也。賢等便僻弄臣。恩私微妾。陛下以天下公用。給其私門。舉國威器。供其家備。民力分於弄臣。武兵護其微妾。非所以正四方也。孔子曰。奚取於三家之堂。臣請收還武庫。上不悅。諫議大夫鮑宣上書曰。今朝廷無耆艾之臣。厚外親小僮。及董賢等。皆在公門省戶。陛下欲以共承天地。安四海甚難。今國家空虛。用度不足。賊盜並起。吏為殘虐。歲增於前。民凡有七亡。水旱為災。一亡也。縣官重賦。二亡也。貪吏取受。三亡也。豪強大姓。蠶食無厭。四亡也。苛吏徭役。農桑失時。五亡也。部落鳴鼓。男女遮列。六亡也。賊盜劫掠。七亡也。七亡尚可。又有七死。酷吏毆殺。一死也。治獄深刻。二死也。冤陷無罪。三死也。盜賊橫殺。四死也。怨仇相殘。五死也。歲惡饑饉。六死也。時氣疾病。七死也。民有七亡而無一得。欲望國富誠難。民有七死而無一生。欲望刑措誠難。陛下不能安之。民將安歸乎。柰何獨私外親與董賢。夫官爵非陛下之官爵。乃天下之官爵。陛下取非其官。官非其人。而欲望天悅民服。豈不難哉。孫寵息夫躬。辯足以移眾。權足以獨立。姦人之雄。宜時罷退。外親幼童。未精通經術者。宜就師傅。急徵故大司馬傅喜。使領外戚。故大司空何武。故丞相孔光。故將軍彭宣。可任以政。龔勝為司直。郡國皆慎選舉。三輔委輸。大官不敢為姦。可大任委也。陛下前以小過退武等。海內失望。陛下尚能容無功德者甚眾。不能忍武等邪。治天下者。當用天下之心。不得自專快意而已。上之皇天見譴。下之眾元怨恨。次有諫諍之臣。陛下雖欲自薄而厚惡臣。天地不聽也。上以鮑子都名儒。遂優容之。深納其言。後徵武等為三公。拜宣為司隸校尉。後丞相光行園陵。行馳道中。宣出逢之。使吏拘止丞相。吏沒入其車馬。宣坐摧辱宰相。事下御史。至司隸欲召捕宣。從事閉門不內。宣以拒使者不敬。下廷尉。博士弟子濟南王咸等。舉幡太學下。曰欲救鮑司隸者立此幡下。會者千餘人。守闕上書。遂免宣抵罪。減死一等。既免。乃適上黨。以為其地宜畜牧。少強豪。因家焉。息夫躬上言災異屢發。法為兵。恐有非常之變。可遣大將軍行邊。勒武備。斬一郡守以威四夷。用以厭異。上然之。以問丞相嘉。嘉曰。臣聞動民以行。不以言。應天以實。不以文。下民細微。猶不可詐。上天神明而可欺哉。辨士見一端而妄措意。謀動干戈。設為權變。非應天之道也。夫議政者苦其諂諛傾險辯慧深刻也。諂諛則上德毀。傾險則下怨恨。慧辯則破正道。深刻則傷恩惠。唯陛下深察之。上不聽。遂欲出兵。會董賢沮躬議。以為不可。上乃免躬官就國。未有第舍。寄居丘亭。姦人數守之。躬恐。每立亭中咒盜。人有告躬咒詛上者。逮躬繫獄。仰天大呼。因僵地絕咽而死。躬母聖棄市。家屬徙合浦。四月。山陽方與女子田母臺懷子。先未生三月。兒啼腹中。及生不舉。藏之陌上。三日。人過聞啼聲。母掘出收養之。是時豫章男子化為女人。嫁為婦。生一子。本志以為陽變為陰。上變為下。生一子。將復一世乃絕也。夏六月。尊帝太后為皇太后。秋八月。恭皇后園北闕災。
元壽元年春正月辛卯。日有蝕之。赦天下。丁巳。帝皇太后傅氏崩。三月。丞相王嘉下獄死。初廷尉梁相。疑東平王獄有誣辭。奏請傳詣長安。更下公卿議。尚書令鞠譚。僕射宗伯鳳。以為可許。上怒。三人皆免。嘉薦相明習治獄。持平深重。譚頗知文雅。鳳經明行脩。臣竊為朝廷惜此三人。上以此非嘉。後二十餘日。上益封董賢二千戶。因下詔公卿曰。朕即位已來。寢疾未平。反逆之謀。相連不絕。賊亂之臣。近侍帷幄。前東平王雲咒詛朕躬。嘉上言王者代天爵人。尤宜慎之。裂地而封。不得其宜。感動陰陽。以致災異。今陛下體久不平。臣所以內懼也。孝經云。天子有爭臣七人。雖無道不失其天下。臣謹封上詔書。不敢露見。臣非敢愛死而不盡法。恐天下聞之。故不敢自殺。上怒。召嘉詣尚書責問。以相等前坐不盡忠。外附諸侯。操持兩心。倍人臣之義。君位列三公。以分明善惡為職。而稱舉相等。迷國罔上。近自君始。謂遠者何。事下將軍中朝者。皆劾嘉迷國罔上不道。光祿大夫龔勝獨以為嘉坐薦相等罪微薄。不應以迷國罔上不道。不可以示天下。遂使謁者召嘉詣廷尉詔獄。使者到。掾吏涕泣和藥進嘉。嘉引藥杯擊地。曰。丞相備位三公。奉職負國。當伏刑都市。以示萬姓。豈小兒女也。何為咀藥而死。嘉遂詣廷尉。使吏侵掠嘉。責之曰。君由當有以負國。入獄不虛。嘉喟然仰天歎曰。幸得充位宰相。不能進賢退不肖。以此負國。死有餘責。吏問賢不肖之名。曰賢是孔光何武。不肖是董賢父子。遂不食歐血死。元始中追錄忠臣。封嘉子崇為新甫侯。謚嘉曰忠侯。
夏。御史大夫賈延免。五月乙卯。光祿大夫孔光為御史大夫。秋七月。光為丞相。何武為御史大夫。由王嘉之舉也。光與武奏言迭毀之次。當以時定。臣請與群臣雜議。於是光祿勳彭宣博士左丞等五十三人。皆以祖宗已下。立五廟而迭毀。後雖有賢君。猶不得與祖宗並列。子孫雖欲褒而立之。鬼神不饗也。孝武帝雖有功烈。親盡宜毀。王舜劉歆議曰。臣聞昔周宣北伐。玁狁詩頌其功。齊桓南伐楚。北伐山戎。春秋美之。及漢興。中國雖平。猶有四夷之患。其為害久矣。非一世之漸也。孝武皇帝。愍中國罷勞。無安寧之時。乃南伐百越。起七郡之師。北攘匈奴。降十萬之眾。置五屬國。起朔方以奪其肥饒之地。東伐朝鮮。起玄菟樂浪以斷匈奴之左臂。西伐大宛。并三十六國。起燉煌酒泉張掖斷匈奴之右臂。單于孤特。遠遁漠北。四方無事。卻地遂境。起十餘郡。功業既定。乃封丞相為富民侯。以大安天下。富貴百姓。規模可見。招集天下賢俊。與協心同謀。興制度。改正朔。易服色。立天地之祀。建封禪。殊官號。存周後。定諸侯。永無逆爭之心。至今累代賴之。單于守藩。百蠻率服。萬世中興之功。未之有也。高祖建大業為太祖。孝文德至厚為太宗。孝武皇帝功至著為世宗。此孝宣所以發德音也。禮記王制及春秋穀梁傳。天子七廟。諸侯五廟。大夫三廟。天子七日而殯。諸侯五。大夫三。天子七月而葬。諸侯五月。大夫三月。此喪事尊卑之序也。與廟數相應。又曰。天子三昭三穆。與太祖之廟而七。諸侯二昭二穆。與太祖之廟而五。是故德厚者流尊。德薄者流卑。左氏傳曰。名位不同。禮亦異數。自上已下。降殺以兩而已。七廟者其正法數可常者。宗不在此數中。宗。變也。苟有功德。則宗不可預為設數。故於殷太甲為太宗。太戊為中宗。武丁為高宗。周公為無逸之戒。舉殷三宗以戒成王。由是言之。宗無常數。然則所以勸帝者之功德博矣。以七廟言之。孝武帝未宜毀。以所宗言之。則不可謂無功德。禮記曰。功施於民則祀之。以勞定國則祀之。能救民患則祀之。竊以孝武皇帝功德皆兼而有焉。凡此在於異姓猶祀之。況於先祖。或說天子五廟而無其文。說中宗高宗者。宗其道而毀其廟。名與實異。非尊賢貴功之道也。詩云。蔽芾甘棠。勿翦勿伐。思其人猶愛其樹。況宗其道而毀其廟乎。迭毀之道。自有常法。無功無德。固以親疏相推。及至祖宗之序。多少之數。經傳無明文。至尊至重。難以疑文虛說定也。孝宣皇帝舉公卿之議。用眾儒之謀。既以為世宗廟。建之萬世。宣布天下。愚臣以為孝武皇帝功烈如彼。孝宣皇帝崇立如此。不宜毀。上賢歆議而從之。先是歆為光祿貴幸。歆奏請立左傳毛詩逸禮古文尚書。諸儒咸不聽。歆移書太常博士。責讓之曰。尚書左氏。皆古文舊書。並藏於祕府。往者綴學之士。不思廢絕之闕。信口說而背傳記。是末師而非往古。至於國家大事。則幽冥莫知其原。然猶補殘守缺。挾恐見破之私意。而忘從善服義之公心。或懷妒嫉。不考情實。雷同相從。隨聲是非。豈不哀哉。此數家之事。皆先帝所親論。今上所考視。其為古文舊書。皆有明驗。內外相應。豈苟而已哉。夫禮失求之野。古文不猶愈於野乎。與其過而廢之。寧若過而立之。必若專已守殘。黨同門。妒道真。違明詔。失聖意。以陷於文吏之議。甚為二三君子不取也。諸儒咸怨恨。而光祿大夫龔勝。以歆移書乞骸。大司農師丹奏歆非毀先帝所立。變亂舊章。遂不得立。
八月御史大夫何武免。前將軍光祿大夫彭宣為御史大夫。上舅大司馬丁明免。明素重王嘉。以其死而憐之。故廢。董賢為大司馬衛將軍。年二十二。雖為三公。仍給事中領尚書。賢私過孔光。光衣冠而出。門外待之。望見賢車。乃卻入。賢至中門。光又退入閣。賢下車。光乃出拜。迎送甚卑恭。上聞之喜。拜光二子為諫議大夫常侍。賢由此權與人主侔。上置酒。與賢父子親屬宴飲。上放酒從容顧賢而笑曰。吾欲法堯禪舜如何。侍中王閎。平阿侯之子。諫曰。成王戲以桐葉封弟叔虞於晉。周公入賀曰。天子無戲言。夫天下者。高帝之天下。非陛下之天下。陛下以藩王。入嗣孝成皇帝後。當奉宗廟。傳於子孫無窮。漢帝制位。統業至重。不宜數有戲言。上默然不悅。左右皆恐。於是遣閎出歸郎署。二十日。長樂宮深為閎謝。又御史大夫彭宣上封事。言安國危繼嗣事。上覺悟召閎。遂上書諫曰。臣聞王者立三公。法三光。立九卿以法天。明君臣之義。當得賢人。易曰。鼎折足。覆公餗。喻三公非其人也。書曰。元首明哉。股肱良哉。以法天地。昔孝文皇帝幸鄧通。不過中大夫。孝武皇帝幸韓嫣。賞賜而已。皆不在大位。公孫弘以布被脩德。擢備宰相。巧言令色。君子不貴。昔成湯拔伊尹於鼎俎。文王招呂尚於釣濱。武丁顯傅說於版築。桓公舉甯戚於擊角。皆以立霸王之功。騰茂績於無窮。豈以利耳悅目為得意哉。今大司馬衛將軍高安侯董賢。累世無功。於漢朝又無肺腑之連。復無名跡高行以矯世。升擢數年。列備鼎足。典衛禁兵。主厤天文。無功封爵。父子兄弟。橫蒙拔擢賞賜。空竭帑藏。萬民諠譁。偶言道路。誠不當天心也。昔褒神蚖變化為人。實生褒姒。亂周國。恐陛下有過失之譏。賢有小人不識進退之禍。非所以建卓爾垂法後世。陛下採芻蕘。賢負薪。兼有益於毫釐。言雖不從。多閎年少志強。卒為賢恕之。
二年春正月。匈奴烏孫留珠單于烏孫大昆彌伊秩靡來朝。伊秩靡。即公主之外孫也。單于之將朝也。上書自請。時上有疾。左右咸言匈奴來朝。中國輒有大故。上由是難之。以問公卿。亦以為虛費府庫。可且勿許。單于使辭去。未發。黃門郎揚雄上書諫曰。六經之治。貴於未亂。兵家之勝。貴於未戰。今單于上書求朝。而國家不許。臣以為匈奴從此隙矣。北狄之地。五帝所不能臣。三王所不能制。以秦始皇之強。蒙恬之威。帶甲數百萬。而不敢闚西河。漢以高祖之威靈。四十萬眾。困於平城。孝文時侵暴北邊。烽火通於甘泉。京師大駭。發三將軍。屯細柳棘門霸上以備之。孝武即位。設馬邑之權。欲誘匈奴。覺而去。徒費財勞師。其後深惟社稷之計。規恢萬世之基。乃大興師數十萬。連兵十餘年。於是浮西河。絕大漠。破顛顏。襲單于王庭。窮極其地。封狼居山。禪於姑衍。以臨瀚海。虜名王貴人以百數。自是之後。匈奴震怖。遂求和親。然而未肯稱臣。夫前世豈樂傾無量之費。役無罪之人。快心於沙漠之北哉。以為不一勞者不久逸。不暫費者不永寧。是以忍百萬之師。以投餓虎之口。殫運府庫之財。填棄盧山之壑而不悔。至宣皇之初。而虜尚有桀心。欲掠烏孫。侵公主。發五將之師。十五萬騎獵其南。長羅侯以烏孫五萬騎震其西。時鮮有所獲。徒奮揚威武。明漢兵若雷風耳。故北狄不伏。中國不得高枕也。其後匈奴內亂。五單于爭立。日逐呼韓攜國歸化。扶服稱臣。然尚羈縻之。不能專制。自此之後。欲朝者不拒。不朝者不強。故未服之時。勞師遠攻。傾國殫貨。伏尸流血。披堅敗敵。如此之難也。既伏之後。慰藉撫循。交接賂遺。威儀俯仰。如此之備也。往時嘗屠大宛之城。蹈烏桓之壁。探姑繒之壘。藉蕩姐之場。倒鮮卑之旃。推南越之旗。近不過旬月之役。遠不離三時之勞。故已犁其庭。掃其廬。立郡縣處之。雲徹席卷。後無餘災。唯北狄不然。真中國之仇也。三垂比之懸矣。今單于款心歸義。此乃上世之遺策也。神靈之所想望。奈何距以來厭之辭。疏以無日之期。消往日之恩。開將來之隙。使自絕於漢。終無北面之心。威之不可。喻之不能。焉得不憂乎。夫百年勤之。一朝失之。費十而愛一。臣竊為國不安也。上乃召還匈奴使而許之。賜雄帛五十匹。黃金十斤。雄為人博學有大志。性清淨。少嗜慾。簡易倜儻。口不能劇譚。默而沈思。居貧。或無擔石之儲。晏如也。非其義。雖富貴不事也。給事黃門郎。與王莽董賢同位。時莽賢所薦。莫不拔擢。而雄三世不徙官。其澹榮寵如此。時人皆忽之。唯劉歆范逡以禮敬之。沛國桓譚甚重之。鉅鹿侯芭師事之。雄好賦頌。又似司馬相如。晚節以為無益而輒止。乃依易著太玄經。其文五十萬。筮之以三十筴。關之以休咎。播之以人事。義合五經。而辭解剝。玄體十一篇。復為章句。又著法言十四篇。欲以象論語。劉歆嘗問桓譚曰。雄之文能傳乎。譚曰。必傳。顧君與我不見也。人情貴遠忽近。見雄容貌爵位。不能動人。則輕其文。若後世遇明識君子。當度越諸子。二月。單于昆彌歸。夏四月。日有蝕之。五月。正三公官。各分職。丞相孔光為大司徒。御史大夫彭宣為大司空。封長安侯。六月戊午。帝崩於未央宮。時王莽以侯在第。太后召之。備佐喪事。莽白太后。收大司馬董賢印綬。賢與妻皆自殺夜葬。莽疑其詐死。發其棺至獄視之。因埋獄中。賢故吏沛朱詡自劾去。大司馬掾收賢尸。莽怒。以他事殺之。賢家屬徙合浦。斥賣董氏財物。凡三十五萬。太后詔公卿舉可為大司馬者。時群臣皆舉莽。前將軍何武。與後將軍公孫祿。謀曰。往孝昭之世。外戚持權。幾危社稷。今不宜置異姓大臣持權。親疏相錯。為國計不便。於是祿舉武可大司馬。武亦率祿。莽諷有司更相劾奏。互相舉。皆免。就國。大司空彭宣見莽專權。乞骸。莽白太后免宣就國。莽恨宣求退。故不賜安車與金。八月。王崇為大司空。徵立中山王衎元帝庶孫。中山孝王子是也。是為孝平帝。九月壬辰。皇帝葬義陵。
讚曰。本紀稱孝哀。自為藩王及太子。文辭博敏。幼有令聞。雅性不好聲色。時覽卞射武戲。睹孝成之世。祿去公室。權柄外移。是故臨朝務攬主威。以則武宣。然董賢用事。大臣誅傷。有覆餗棟撓之凶。自初即位。有痿痹之疾。末年寖劇。享國不永。亂臣乘間。豈不哀哉。世主覽此。足以見成敗之基。收后族之權。清儉愛民。可垂統也。
四年春正月。關東民相驚走。或持籌。相與號曰西王母籌。道中相逢。多至數千人。或披髮徒跣。斬斫門關。逾牆入屋。或乘騎奔馳。或致驛傳。行經歷郡三十六所至京師。又聚會祀西王母。設祭于街巷阡陌。博奕歌舞。又傳言西王母告百姓。佩此符者不死。不信我言。視戶樞中有白髮。故梁州刺史杜業以中正舉。對曰。春秋災異。指象為言語。籌者所以記數也。民陰水類也。水以東流為順。走而西行。反類逆上象也。度數放逸。妄以相與。違忤民心之應也。西王母婦人之稱。博奕男子之事。於街巷阡陌。明離鬥內以彊外也。臨眾盤樂。元陽之應也。白髮。衰老之象也。體尊性弱。難治易亂。門。人之所由。樞其要也。君人之所由執持。其要甚明著。今外戚丁傅甚盛。皇甫三桓。詩人所刺。春秋所譏。無以過此。指象昭昭。以覺聖朝。柰何不應也。本志以為丁傅所亂者小。此王太后與莽之應也。二月。封帝太后從弟傅商為汝昌侯。太后同母弟子鄭業為長信侯。上將封傅商。問僕射平陽侯鄭崇。諫以為不可。因持書按出。不受詔。太后怒曰。天子反為一臣所制。上乃下詔封商。崇以為侍中董賢貴寵過度。數諫。由是重得罪。每以職事見責。發疾疽癰。欲言事。畏見罪。欲乞骸。復不敢。尚書令趙昌素害崇。知其見疏。因奏崇與外族通。宜有姦。下獄死。
荀悅曰。夫臣之所以難言者。何也。其故多矣。言出於口。則咎悔及身。舉過揚非。則有干忤之禍。勸勵教誨。則有刺上之譏。下言而當。則以為勝己。不當。賤其鄙愚。先己而明。則惡其奪己之明。後己而明。則以為順從。違下從上。則以諂諛。違上從下。則以為雷同。與眾共言。則以為專。美言而淺露。則簡而薄之。深妙弘遠。則不知而非之。特見獨知。則眾以為蓋己。雖是而不見稱。與眾同之。則以為附隨。雖得之不以為功。據事不盡理。則以為專必。謙讓不爭。則以為易窮。言不盡則以為懷隱。盡說竭情。則為不知量。言而不效。則受其怨責。言而事效。則以為固當。或利於上。不利於下。或便於左。不便於右。或合於前而忤於後。或應事當理。決疑定功。超然獨見。值所欲聞。不害上下。無妨左右。言立策成。終無咎悔。若此之事。百不一遇。其知之所見。萬不及一也。且犯言致罪。下之所難言也。怫旨忤情。上之所難聞也。以難言之臣。干難聞之主。以萬不及一之時。求百不一遇之知。此下情所以不得上通。非但君臣。而凡言百姓亦如之。是乃仲尼所以憤歎予欲無言也。三月。光祿勳賈延為御史大夫。夏四月天雨血。山陽湖陵。廣三丈。長五丈。大者如錢。小者如麻子。京房易傳曰。佞人祿。功臣戮。厥妖天雨血。上欲封董賢。乃下詔曰。孫寵息夫躬。本因賢告東平王。遂封賢為高安侯。孫寵為防陽侯。躬為宜陽侯。右師譚賜爵關內侯。董賢字聖卿。雲陽人。少為太子舍人。美顏自喜。上即位見幸。出則參乘。入侍左右。旬日之間。賞賜巨萬。貴震朝廷。上嘗與晝寢。偏籍上袖。上欲起。賢未覺。不欲動賢。乃斷袖而起。又召賢女弟為昭儀。及賢妻並旦夕侍左右。賜賢父恭爵關內侯。為衛尉。賢妻父為將作大匠。為賢起大第北闕下。重殿洞門。土木之功。窮極伎巧。楹梁衣以錦繡。下至賢家僮僕。皆受上賜。及武庫禁兵。尚方珍寶。其選上等。並在賢家。乘輿所服。乃其副也。乃至東園祕器。珠襦玉匣。皆以賜賢。無不備者。又令將作大匠為賢起廝義陵。傍內為便房。剛柏題湊。外為徼道。周亙數里。門闕罘罳甚盛。詔書罷苑。而以賜賢二千餘頃。賢第新成。無故門自壞。又上乳母王阿聖。亦多受恩賜。及武庫兵器。執金吾東海毌丘隆諫曰。春秋之義。家不藏甲。所以抑臣威。損私力也。不以本藏給無用。不以民力供浮費。所以別公私。示正路也。賢等便僻弄臣。恩私微妾。陛下以天下公用。給其私門。舉國威器。供其家備。民力分於弄臣。武兵護其微妾。非所以正四方也。孔子曰。奚取於三家之堂。臣請收還武庫。上不悅。諫議大夫鮑宣上書曰。今朝廷無耆艾之臣。厚外親小僮。及董賢等。皆在公門省戶。陛下欲以共承天地。安四海甚難。今國家空虛。用度不足。賊盜並起。吏為殘虐。歲增於前。民凡有七亡。水旱為災。一亡也。縣官重賦。二亡也。貪吏取受。三亡也。豪強大姓。蠶食無厭。四亡也。苛吏徭役。農桑失時。五亡也。部落鳴鼓。男女遮列。六亡也。賊盜劫掠。七亡也。七亡尚可。又有七死。酷吏毆殺。一死也。治獄深刻。二死也。冤陷無罪。三死也。盜賊橫殺。四死也。怨仇相殘。五死也。歲惡饑饉。六死也。時氣疾病。七死也。民有七亡而無一得。欲望國富誠難。民有七死而無一生。欲望刑措誠難。陛下不能安之。民將安歸乎。柰何獨私外親與董賢。夫官爵非陛下之官爵。乃天下之官爵。陛下取非其官。官非其人。而欲望天悅民服。豈不難哉。孫寵息夫躬。辯足以移眾。權足以獨立。姦人之雄。宜時罷退。外親幼童。未精通經術者。宜就師傅。急徵故大司馬傅喜。使領外戚。故大司空何武。故丞相孔光。故將軍彭宣。可任以政。龔勝為司直。郡國皆慎選舉。三輔委輸。大官不敢為姦。可大任委也。陛下前以小過退武等。海內失望。陛下尚能容無功德者甚眾。不能忍武等邪。治天下者。當用天下之心。不得自專快意而已。上之皇天見譴。下之眾元怨恨。次有諫諍之臣。陛下雖欲自薄而厚惡臣。天地不聽也。上以鮑子都名儒。遂優容之。深納其言。後徵武等為三公。拜宣為司隸校尉。後丞相光行園陵。行馳道中。宣出逢之。使吏拘止丞相。吏沒入其車馬。宣坐摧辱宰相。事下御史。至司隸欲召捕宣。從事閉門不內。宣以拒使者不敬。下廷尉。博士弟子濟南王咸等。舉幡太學下。曰欲救鮑司隸者立此幡下。會者千餘人。守闕上書。遂免宣抵罪。減死一等。既免。乃適上黨。以為其地宜畜牧。少強豪。因家焉。息夫躬上言災異屢發。法為兵。恐有非常之變。可遣大將軍行邊。勒武備。斬一郡守以威四夷。用以厭異。上然之。以問丞相嘉。嘉曰。臣聞動民以行。不以言。應天以實。不以文。下民細微。猶不可詐。上天神明而可欺哉。辨士見一端而妄措意。謀動干戈。設為權變。非應天之道也。夫議政者苦其諂諛傾險辯慧深刻也。諂諛則上德毀。傾險則下怨恨。慧辯則破正道。深刻則傷恩惠。唯陛下深察之。上不聽。遂欲出兵。會董賢沮躬議。以為不可。上乃免躬官就國。未有第舍。寄居丘亭。姦人數守之。躬恐。每立亭中咒盜。人有告躬咒詛上者。逮躬繫獄。仰天大呼。因僵地絕咽而死。躬母聖棄市。家屬徙合浦。四月。山陽方與女子田母臺懷子。先未生三月。兒啼腹中。及生不舉。藏之陌上。三日。人過聞啼聲。母掘出收養之。是時豫章男子化為女人。嫁為婦。生一子。本志以為陽變為陰。上變為下。生一子。將復一世乃絕也。夏六月。尊帝太后為皇太后。秋八月。恭皇后園北闕災。
元壽元年春正月辛卯。日有蝕之。赦天下。丁巳。帝皇太后傅氏崩。三月。丞相王嘉下獄死。初廷尉梁相。疑東平王獄有誣辭。奏請傳詣長安。更下公卿議。尚書令鞠譚。僕射宗伯鳳。以為可許。上怒。三人皆免。嘉薦相明習治獄。持平深重。譚頗知文雅。鳳經明行脩。臣竊為朝廷惜此三人。上以此非嘉。後二十餘日。上益封董賢二千戶。因下詔公卿曰。朕即位已來。寢疾未平。反逆之謀。相連不絕。賊亂之臣。近侍帷幄。前東平王雲咒詛朕躬。嘉上言王者代天爵人。尤宜慎之。裂地而封。不得其宜。感動陰陽。以致災異。今陛下體久不平。臣所以內懼也。孝經云。天子有爭臣七人。雖無道不失其天下。臣謹封上詔書。不敢露見。臣非敢愛死而不盡法。恐天下聞之。故不敢自殺。上怒。召嘉詣尚書責問。以相等前坐不盡忠。外附諸侯。操持兩心。倍人臣之義。君位列三公。以分明善惡為職。而稱舉相等。迷國罔上。近自君始。謂遠者何。事下將軍中朝者。皆劾嘉迷國罔上不道。光祿大夫龔勝獨以為嘉坐薦相等罪微薄。不應以迷國罔上不道。不可以示天下。遂使謁者召嘉詣廷尉詔獄。使者到。掾吏涕泣和藥進嘉。嘉引藥杯擊地。曰。丞相備位三公。奉職負國。當伏刑都市。以示萬姓。豈小兒女也。何為咀藥而死。嘉遂詣廷尉。使吏侵掠嘉。責之曰。君由當有以負國。入獄不虛。嘉喟然仰天歎曰。幸得充位宰相。不能進賢退不肖。以此負國。死有餘責。吏問賢不肖之名。曰賢是孔光何武。不肖是董賢父子。遂不食歐血死。元始中追錄忠臣。封嘉子崇為新甫侯。謚嘉曰忠侯。
夏。御史大夫賈延免。五月乙卯。光祿大夫孔光為御史大夫。秋七月。光為丞相。何武為御史大夫。由王嘉之舉也。光與武奏言迭毀之次。當以時定。臣請與群臣雜議。於是光祿勳彭宣博士左丞等五十三人。皆以祖宗已下。立五廟而迭毀。後雖有賢君。猶不得與祖宗並列。子孫雖欲褒而立之。鬼神不饗也。孝武帝雖有功烈。親盡宜毀。王舜劉歆議曰。臣聞昔周宣北伐。玁狁詩頌其功。齊桓南伐楚。北伐山戎。春秋美之。及漢興。中國雖平。猶有四夷之患。其為害久矣。非一世之漸也。孝武皇帝。愍中國罷勞。無安寧之時。乃南伐百越。起七郡之師。北攘匈奴。降十萬之眾。置五屬國。起朔方以奪其肥饒之地。東伐朝鮮。起玄菟樂浪以斷匈奴之左臂。西伐大宛。并三十六國。起燉煌酒泉張掖斷匈奴之右臂。單于孤特。遠遁漠北。四方無事。卻地遂境。起十餘郡。功業既定。乃封丞相為富民侯。以大安天下。富貴百姓。規模可見。招集天下賢俊。與協心同謀。興制度。改正朔。易服色。立天地之祀。建封禪。殊官號。存周後。定諸侯。永無逆爭之心。至今累代賴之。單于守藩。百蠻率服。萬世中興之功。未之有也。高祖建大業為太祖。孝文德至厚為太宗。孝武皇帝功至著為世宗。此孝宣所以發德音也。禮記王制及春秋穀梁傳。天子七廟。諸侯五廟。大夫三廟。天子七日而殯。諸侯五。大夫三。天子七月而葬。諸侯五月。大夫三月。此喪事尊卑之序也。與廟數相應。又曰。天子三昭三穆。與太祖之廟而七。諸侯二昭二穆。與太祖之廟而五。是故德厚者流尊。德薄者流卑。左氏傳曰。名位不同。禮亦異數。自上已下。降殺以兩而已。七廟者其正法數可常者。宗不在此數中。宗。變也。苟有功德。則宗不可預為設數。故於殷太甲為太宗。太戊為中宗。武丁為高宗。周公為無逸之戒。舉殷三宗以戒成王。由是言之。宗無常數。然則所以勸帝者之功德博矣。以七廟言之。孝武帝未宜毀。以所宗言之。則不可謂無功德。禮記曰。功施於民則祀之。以勞定國則祀之。能救民患則祀之。竊以孝武皇帝功德皆兼而有焉。凡此在於異姓猶祀之。況於先祖。或說天子五廟而無其文。說中宗高宗者。宗其道而毀其廟。名與實異。非尊賢貴功之道也。詩云。蔽芾甘棠。勿翦勿伐。思其人猶愛其樹。況宗其道而毀其廟乎。迭毀之道。自有常法。無功無德。固以親疏相推。及至祖宗之序。多少之數。經傳無明文。至尊至重。難以疑文虛說定也。孝宣皇帝舉公卿之議。用眾儒之謀。既以為世宗廟。建之萬世。宣布天下。愚臣以為孝武皇帝功烈如彼。孝宣皇帝崇立如此。不宜毀。上賢歆議而從之。先是歆為光祿貴幸。歆奏請立左傳毛詩逸禮古文尚書。諸儒咸不聽。歆移書太常博士。責讓之曰。尚書左氏。皆古文舊書。並藏於祕府。往者綴學之士。不思廢絕之闕。信口說而背傳記。是末師而非往古。至於國家大事。則幽冥莫知其原。然猶補殘守缺。挾恐見破之私意。而忘從善服義之公心。或懷妒嫉。不考情實。雷同相從。隨聲是非。豈不哀哉。此數家之事。皆先帝所親論。今上所考視。其為古文舊書。皆有明驗。內外相應。豈苟而已哉。夫禮失求之野。古文不猶愈於野乎。與其過而廢之。寧若過而立之。必若專已守殘。黨同門。妒道真。違明詔。失聖意。以陷於文吏之議。甚為二三君子不取也。諸儒咸怨恨。而光祿大夫龔勝。以歆移書乞骸。大司農師丹奏歆非毀先帝所立。變亂舊章。遂不得立。
八月御史大夫何武免。前將軍光祿大夫彭宣為御史大夫。上舅大司馬丁明免。明素重王嘉。以其死而憐之。故廢。董賢為大司馬衛將軍。年二十二。雖為三公。仍給事中領尚書。賢私過孔光。光衣冠而出。門外待之。望見賢車。乃卻入。賢至中門。光又退入閣。賢下車。光乃出拜。迎送甚卑恭。上聞之喜。拜光二子為諫議大夫常侍。賢由此權與人主侔。上置酒。與賢父子親屬宴飲。上放酒從容顧賢而笑曰。吾欲法堯禪舜如何。侍中王閎。平阿侯之子。諫曰。成王戲以桐葉封弟叔虞於晉。周公入賀曰。天子無戲言。夫天下者。高帝之天下。非陛下之天下。陛下以藩王。入嗣孝成皇帝後。當奉宗廟。傳於子孫無窮。漢帝制位。統業至重。不宜數有戲言。上默然不悅。左右皆恐。於是遣閎出歸郎署。二十日。長樂宮深為閎謝。又御史大夫彭宣上封事。言安國危繼嗣事。上覺悟召閎。遂上書諫曰。臣聞王者立三公。法三光。立九卿以法天。明君臣之義。當得賢人。易曰。鼎折足。覆公餗。喻三公非其人也。書曰。元首明哉。股肱良哉。以法天地。昔孝文皇帝幸鄧通。不過中大夫。孝武皇帝幸韓嫣。賞賜而已。皆不在大位。公孫弘以布被脩德。擢備宰相。巧言令色。君子不貴。昔成湯拔伊尹於鼎俎。文王招呂尚於釣濱。武丁顯傅說於版築。桓公舉甯戚於擊角。皆以立霸王之功。騰茂績於無窮。豈以利耳悅目為得意哉。今大司馬衛將軍高安侯董賢。累世無功。於漢朝又無肺腑之連。復無名跡高行以矯世。升擢數年。列備鼎足。典衛禁兵。主厤天文。無功封爵。父子兄弟。橫蒙拔擢賞賜。空竭帑藏。萬民諠譁。偶言道路。誠不當天心也。昔褒神蚖變化為人。實生褒姒。亂周國。恐陛下有過失之譏。賢有小人不識進退之禍。非所以建卓爾垂法後世。陛下採芻蕘。賢負薪。兼有益於毫釐。言雖不從。多閎年少志強。卒為賢恕之。
二年春正月。匈奴烏孫留珠單于烏孫大昆彌伊秩靡來朝。伊秩靡。即公主之外孫也。單于之將朝也。上書自請。時上有疾。左右咸言匈奴來朝。中國輒有大故。上由是難之。以問公卿。亦以為虛費府庫。可且勿許。單于使辭去。未發。黃門郎揚雄上書諫曰。六經之治。貴於未亂。兵家之勝。貴於未戰。今單于上書求朝。而國家不許。臣以為匈奴從此隙矣。北狄之地。五帝所不能臣。三王所不能制。以秦始皇之強。蒙恬之威。帶甲數百萬。而不敢闚西河。漢以高祖之威靈。四十萬眾。困於平城。孝文時侵暴北邊。烽火通於甘泉。京師大駭。發三將軍。屯細柳棘門霸上以備之。孝武即位。設馬邑之權。欲誘匈奴。覺而去。徒費財勞師。其後深惟社稷之計。規恢萬世之基。乃大興師數十萬。連兵十餘年。於是浮西河。絕大漠。破顛顏。襲單于王庭。窮極其地。封狼居山。禪於姑衍。以臨瀚海。虜名王貴人以百數。自是之後。匈奴震怖。遂求和親。然而未肯稱臣。夫前世豈樂傾無量之費。役無罪之人。快心於沙漠之北哉。以為不一勞者不久逸。不暫費者不永寧。是以忍百萬之師。以投餓虎之口。殫運府庫之財。填棄盧山之壑而不悔。至宣皇之初。而虜尚有桀心。欲掠烏孫。侵公主。發五將之師。十五萬騎獵其南。長羅侯以烏孫五萬騎震其西。時鮮有所獲。徒奮揚威武。明漢兵若雷風耳。故北狄不伏。中國不得高枕也。其後匈奴內亂。五單于爭立。日逐呼韓攜國歸化。扶服稱臣。然尚羈縻之。不能專制。自此之後。欲朝者不拒。不朝者不強。故未服之時。勞師遠攻。傾國殫貨。伏尸流血。披堅敗敵。如此之難也。既伏之後。慰藉撫循。交接賂遺。威儀俯仰。如此之備也。往時嘗屠大宛之城。蹈烏桓之壁。探姑繒之壘。藉蕩姐之場。倒鮮卑之旃。推南越之旗。近不過旬月之役。遠不離三時之勞。故已犁其庭。掃其廬。立郡縣處之。雲徹席卷。後無餘災。唯北狄不然。真中國之仇也。三垂比之懸矣。今單于款心歸義。此乃上世之遺策也。神靈之所想望。奈何距以來厭之辭。疏以無日之期。消往日之恩。開將來之隙。使自絕於漢。終無北面之心。威之不可。喻之不能。焉得不憂乎。夫百年勤之。一朝失之。費十而愛一。臣竊為國不安也。上乃召還匈奴使而許之。賜雄帛五十匹。黃金十斤。雄為人博學有大志。性清淨。少嗜慾。簡易倜儻。口不能劇譚。默而沈思。居貧。或無擔石之儲。晏如也。非其義。雖富貴不事也。給事黃門郎。與王莽董賢同位。時莽賢所薦。莫不拔擢。而雄三世不徙官。其澹榮寵如此。時人皆忽之。唯劉歆范逡以禮敬之。沛國桓譚甚重之。鉅鹿侯芭師事之。雄好賦頌。又似司馬相如。晚節以為無益而輒止。乃依易著太玄經。其文五十萬。筮之以三十筴。關之以休咎。播之以人事。義合五經。而辭解剝。玄體十一篇。復為章句。又著法言十四篇。欲以象論語。劉歆嘗問桓譚曰。雄之文能傳乎。譚曰。必傳。顧君與我不見也。人情貴遠忽近。見雄容貌爵位。不能動人。則輕其文。若後世遇明識君子。當度越諸子。二月。單于昆彌歸。夏四月。日有蝕之。五月。正三公官。各分職。丞相孔光為大司徒。御史大夫彭宣為大司空。封長安侯。六月戊午。帝崩於未央宮。時王莽以侯在第。太后召之。備佐喪事。莽白太后。收大司馬董賢印綬。賢與妻皆自殺夜葬。莽疑其詐死。發其棺至獄視之。因埋獄中。賢故吏沛朱詡自劾去。大司馬掾收賢尸。莽怒。以他事殺之。賢家屬徙合浦。斥賣董氏財物。凡三十五萬。太后詔公卿舉可為大司馬者。時群臣皆舉莽。前將軍何武。與後將軍公孫祿。謀曰。往孝昭之世。外戚持權。幾危社稷。今不宜置異姓大臣持權。親疏相錯。為國計不便。於是祿舉武可大司馬。武亦率祿。莽諷有司更相劾奏。互相舉。皆免。就國。大司空彭宣見莽專權。乞骸。莽白太后免宣就國。莽恨宣求退。故不賜安車與金。八月。王崇為大司空。徵立中山王衎元帝庶孫。中山孝王子是也。是為孝平帝。九月壬辰。皇帝葬義陵。
讚曰。本紀稱孝哀。自為藩王及太子。文辭博敏。幼有令聞。雅性不好聲色。時覽卞射武戲。睹孝成之世。祿去公室。權柄外移。是故臨朝務攬主威。以則武宣。然董賢用事。大臣誅傷。有覆餗棟撓之凶。自初即位。有痿痹之疾。末年寖劇。享國不永。亂臣乘間。豈不哀哉。世主覽此。足以見成敗之基。收后族之權。清儉愛民。可垂統也。
