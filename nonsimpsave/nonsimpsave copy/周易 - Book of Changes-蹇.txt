蹇，難也，險在前也。見險而能止，知矣哉！蹇利西南，往得中也；不利東北，其道窮也。利見大人，往有功也。當位貞吉，以正邦也。蹇之時用大矣哉！
山上有水，蹇；君子以反身修德。
往蹇來譽，宜待也。
王臣蹇蹇，終无尤也。
往蹇來反，內喜之也。
往蹇來連，當位實也。
大蹇朋來，以中節也。
往蹇來碩，志在內也。利見大人，以從貴也。
