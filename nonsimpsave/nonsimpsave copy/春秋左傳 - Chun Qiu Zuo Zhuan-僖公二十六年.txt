二十有六年，春，王正月，己未，公會莒子，衛甯速，盟于向。
齊人侵我西鄙，公追齊師至酅，不及。
夏，齊人伐我北鄙。
衛人伐齊。
公子遂如楚乞師。
秋，楚人滅夔子歸。
冬，楚人伐宋，圍緡，公以楚師伐齊，取穀，公至自伐齊。
二十六年，春，王正月，公會莒茲平公，甯莊子盟于向，尋洮之盟也。
齊師侵我西鄙，討是二盟也。
夏，齊孝公伐我北鄙，衛人伐齊，洮之盟故也，公使展喜犒師，使受命于展禽，齊侯未入竟，展喜從之，曰，寡君聞君親舉玉趾，將辱於敝邑，使下臣犒執事，齊侯曰，魯人恐乎，對曰，小人恐矣，君子則否，齊侯曰，室如縣罄，野無青草，何恃而不恐，對曰，恃先王之命，昔周公，大公，股肱周室，夾輔成王，成王勞之，而賜之盟曰，世世子孫，無相害也，載在盟府，大師職之，桓公是以糾合諸侯，而謀其不協，彌縫其闕，而匡救其災，昭舊職也，及君即位，諸侯之望曰，其率桓之功，我敝邑用不敢保聚，曰，豈其嗣世九年，而棄命廢職，其若先君何，君必不然，恃此以不恐，齊侯乃還。
東門襄仲，臧文仲，如楚乞師，臧孫見子玉，而道之伐齊宋，以其不臣也。
夔子不祀祝融，與鬻熊，楚人讓之，對曰，我先王熊摯有疾，鬼神弗赦，而自竄于夔，吾是以失楚，又何祀焉，秋，楚成得臣，鬥宜申，帥師滅夔，以夔子歸。
宋以其善於晉侯也，叛楚即晉，冬，楚令尹子玉，司馬子西，帥師伐宋，圍緡，公以楚師伐齊，取穀，凡師，能左右之曰以，寘桓公子雍於穀，易牙奉之，以為魯援，楚申公叔侯戍之，桓公之子七人，為七大夫於楚。
