古之正義，東西南北，苟舟車之所達，人跡之所至，莫不率服，而後云天子。德厚焉，澤湛焉，而後稱帝。又加美焉，而後稱皇。今稱號甚美，而實不出長城，彼非特不服也，又大不敬。邊長不寧，中長不靜，譬如伏虎，見便必動，將何時已！昔高帝起布衣而服九州，今陛下杖九州而不行於匈奴，竊為陛下不足。且事勢有甚逆者焉，天子者，天下之首也，何也？上也。蠻夷者，天下之足也，何也？下也。蠻夷徵令，是主上之操也；天子共貢，是臣下之禮也。足反居上，首顧居下，是倒植之勢也。天下之勢倒植矣，莫之能理，猶為國有人乎？德可遠施，威可遠加，舟車所至，可使如志，而特捫然數百里而威令不信，可為流涕者此也。
古之正義，東西南北，苟舟車之所達，人跡之所至，莫不率服，而後云天子。德厚焉，澤湛焉，而後稱帝。又加美焉，而後稱皇。今稱號甚美，而實不出長城，彼非特不服也，又大不敬。邊長不寧，中長不靜，譬如伏虎，見便必動，將何時已！昔高帝起布衣而服九州，今陛下杖九州而不行於匈奴，竊為陛下不足。且事勢有甚逆者焉，天子者，天下之首也，何也？上也。蠻夷者，天下之足也，何也？下也。蠻夷徵令，是主上之操也；天子共貢，是臣下之禮也。足反居上，首顧居下，是倒植之勢也。天下之勢倒植矣，莫之能理，猶為國有人乎？德可遠施，威可遠加，舟車所至，可使如志，而特捫然數百里而威令不信，可為流涕者此也。
