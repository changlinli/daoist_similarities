皇帝戊辰即位。年八歲。謁高廟。三月甲申。孝武帝葬茂陵。帝姊鄂邑公主益湯沐邑。為長公主。供養省中。大將軍霍光秉政。領尚書事。車騎將軍金日磾。左將軍上官桀副焉。夏六月。赦天下。秋七月。有星孛於東方。濟北王寬坐誖人倫祝詛。有司請誅。上遣大鴻臚利召王。王以刃自刎死。賜長公主及宗室昆弟各有差。追尊趙婕妤為皇太后。起雲陵。冬。匈奴入朔方。殺略吏民。發軍屯西河。左將軍桀行北邊。
始元元年春二月。黃鵠下建章宮。太液池中。公卿上壽。賜諸侯王列侯宗室金錢各有差。己亥。上耕於鉤盾弄田。益封燕王廣陵王及鄂邑長公主。各萬三千戶。夏為太后起園廟雲陵。益州廉頭姑繒牂牁談指同並二十四邑皆反。遣水衡都尉呂破胡募吏民。及發犍為蜀郡奔命。擊益州。大破之。有司請河內屬冀州。河東屬并州。秋七月。赦天下。賜民百戶牛酒。大雨。渭橋絕。八月齊孝王孫劉澤謀反。欲殺青州刺史雋不疑。發覺。皆伏誅。遷不疑為京兆尹。賜錢百萬。金日磾輔政歲餘。病困。大將軍光白封日磾。臥授印綬。一日薨。賜葬具廝地。送以輕車介士軍陳至茂陵。諡曰敬侯。閏月。遣故廷尉王平等五人持節行郡國。舉賢良。問民所疾苦。冤失職者。冬無冰。
二年春正月。大將軍光。左將軍桀。皆以前捕斬反虜侍中僕射莽何羅重合侯馬通功。封光為博陸侯。桀為安陽侯。時衛尉王莽子男忽侍中。揚語曰。帝病。忽常在左右。安得遺詔封三子事。群兒自相貴耳。光聞之。切讓王莽。莽酖殺忽。以宗室毋在位者。舉茂才劉辟彊。劉長樂。皆為光祿大夫。辟彊守長樂衛尉。三月。遣使者振貸貧民毋種食者。秋八月。詔曰。往年災害多。今年蠶麥傷。所振貸種食物收算。毋令民出今年田租。冬發習戰射士詣朔方。調故吏將屯田張掖郡。
三年春二月。有星孛於西北。秋。募民徙雲陵。賜錢田宅。冬十月。鳳凰集東海。遣使者祠其處。十一月壬辰朔。日有食之。
四年春三月甲寅。立皇后上官氏。赦天下。詞訟在後二年前。皆勿聽治。初。桀子安娶霍光女。結昏相親。光每休沐出。桀常代光入決事。鄂邑蓋長公主。私近子客河間丁外人。上與大將軍聞之。不絕主驩。有詔外人付長主。長主內周陽氏女。令配耦帝。時上官安有女。即霍光外孫。安因光命內之。光以為尚幼。不聽。安素與丁外人善。說外人曰。聞長主內女安子。容貌端正。誠因長主時得入為后。以臣父子在朝。而有椒房之重。成之在於足下。漢家故事。嘗以列侯尚主。足下何有不封侯乎。外人喜。言於長主。長主以為然。詔召安女入為婕妤。安為騎都尉。月餘。遂立為皇后。以后父封桑樂侯。食邑千五百戶。遷車騎將軍。夏六月。皇后見高廟。賜長公主丞相列侯中二千石以下。及郎吏宗室。錢帛各有差。徙三輔富人雲陵。賜錢戶十萬。秋七月。詔曰。比歲不登。民匱於食。流庸未盡還。往時令民共出馬。其止勿出。諸給中都官者且減之。冬遣大鴻臚田廣明擊益州。廷尉李种坐故縱死罪。棄市。
五年春正月。追尊皇太后父為順成侯。夏陽有男子。乘黃犢車詣北闕。自謂衛太子。上使公卿中二千石雜識視之。聚觀者數萬人。右將軍勒兵闕下。以備非常。丞相已下至者。並不敢言。京兆尹雋不疑後至。叱從吏收之。或曰。是非未可知。且安之。不疑曰。昔衛蒯瞶違命出奔。輒拒而不納。春秋美之。今衛太子得罪先帝。亡不即死。今自來此。是罪人也。遂送詣獄。窮治姦詐。遂訊服。本夏陽人也。姓成。名方遂。居湖。以卜筮為事。有故太子舍人嘗就方遂卜。謂之曰。子之貌甚似衛太子。遂緣其言。乃詣闕。廷尉還召其鄉里張祿者。皆識知之。方遂坐誣罔腰斬。一云姓張。名延年。霍光曰。大臣當用經術士。方明於大義。光欲以女妻不疑。固辭。畏盛滿也。後以病免於家。夏六月。封皇后父驃騎將軍上官安為樂鄉侯。罷儋耳番禺九真郡。秋。大鴻臚田光明。軍正王平。擊益州。斬捕虜三萬餘人。獲畜產五萬餘頭。
六年春正月。上耕於上林。二月。詔有司舉賢良文學。問民疾苦。議罷鹽鐵榷酤。中郎將蘇武自匈奴還。武。京兆人。故將軍建之子。初使匈奴。張勝為副。及假節。使常惠等從。是時渾邪王姊子句町王。及長水虞常。皆前歸漢。後降在匈奴中。復欲歸漢。謀殺匈奴近臣衛律。律者。本長水湖人也。生在漢中。後降匈奴。常惠素與勝善。勝知其謀。會事發覺。勝乃語武。武驚曰。事如此。必及我。見禍乃死。後矣。欲自殺。常惠等止之。單于召武受辭。武曰。屈節辱命。何面目以生。引佩刀自刎。絕半日復蘇。單于嘉其節。欲降之。後疾愈。單于將殺虞常等。召武皆會。欲因此際降武。先擊虞常等。令衛律以劍擊勝。勝請降。律後以劍擬武。武不動。律曰。律前負漢歸匈奴。賜號稱王。擁眾數萬。蘇君今日降。明日復然。空以身膏草野。誰復知之。君因我降。與君為兄弟。今不聽吾計。雖欲復見我。尚可得乎。武怒罵律曰。汝為人臣不忠。背叛於□□何用見汝為兄弟乎。律知武終不可脅。單于欲必降之。乃置武大窖中。絕不與飲食。七日天雨雪。武嚙雪。與旃毛并咽之。數日不死。單于徙武北海上無人處。使牧羝羊。曰羊有乳。乃得歸漢。武掘野鼠草實而食之。杖漢節牧羊。臥起操持。節毛盡落。五六年。單于弟於靬王弋獵海上。見武能結網紡繳檠治弓弩。於靬王愛之。陰給衣食。賜武馬畜。三歲餘於靬王死。丁零盜武牛羊。武復窮厄。會李陵降匈奴。單于使陵降武。謂武曰。陵來時。子卿太夫人已死。妻已更嫁。昆弟或抵罪。或疾病死。室家已盡。今單于必欲降子卿。子卿終不得歸矣。人生如朝露。何久自苦如此。陵始來時。忽忽如狂。自以痛負漢。子卿不欲降。何以過陵。武曰。臣事君。猶子事父也。子為父死。無所恨。願勿復言。陵與武飲酒數日。復曰。子卿一聽陵言。武曰。自己分死久矣。少卿必欲降武。武請畢今日之歡。效死於子前。陵見其至誠。喟然歎曰。嗟乎義士。陵與衛律。罪上通天。因泣下沾衿。與武決去。後武聞武帝崩。南向號哭數日。嘔血。及上即位。與匈奴和親。漢使至匈奴。常惠數私見。使教之曰。陛下親射上林中。得白鴈。足有繫帛丹書。言武等在荒澤中。使者以語單于。單于驚。謝使者曰。武等實在。許遣之。於是李陵置酒賀武曰。今足下還歸。名揚於匈奴。功顯於漢朝。雖竹帛所載。丹青所畫。何足以過。子卿。陵雖駑怯。漢且貰陵罪。得全其老母。得奮大恥之節。志在庶幾乎曹劌於柯之盟。此陵宿昔所不忘也。今漢收族陵家。為世大戮。陵當復何顧乎。君已矣。令子卿知吾意耳。異域之人。一別長絕。陵起舞歌曰。經萬里兮渡沙漠。為將軍兮奮匈奴。路窮絕兮矢石摧。士眾滅兮名已頹。老母已死。雖欲報恩。將安歸兮。單于遂遣武歸漢。而陵終匈奴中。初。武使出百餘人。在匈奴十九年。凡從還者九人。詔武謁孝武陵園廟。拜為典屬國。賜錢二百萬。公田十二頃。宅一區。常惠徐勝趙終王良等拜郎中。賜帛各二百匹。其六人賜錢各十萬。歸家復終身。夏大旱雩。秋七月罷榷酤官。取天水隴西張掖各二縣。以為金城郡。句町侯無波。帥其君長人民擊反者有功。立無波為句町王。
元鳳元年春。立泗水戴王子援為泗水王。戴王前薨。以無子國除。後宮有遺腹子援。相內史不以奏言。上聞而憐之。乃立援為王。相內史下獄。武都氏人反。遣執金吾馬適建等。將三輔太常徒皆免刑。擊之。夏六月。赦天下。秋七月乙亥晦。日有食之。既。九月。鄂邑長公主。燕王旦。左將軍上官桀。桀子驃騎將軍安。御史大夫桑弘羊。皆謀反伏誅。上官桀父子驕放。長公主供養上於內。桑弘羊為國興利。自伐其功。各欲為子弟黨類求官。以私於光。光不聽。由是與光爭權。欲害之。詐使人為燕王旦上書。言光出都肄邸羽林。道上稱警蹕。太官先置。又擅調發益幕府校尉。光專權自恣。疑有非常。候光休沐日奏之。桀欲從中下其事。弘羊當與大臣共執退光。書奏。上不肯下。召光。光入。上曰。此書詐也。將軍無罪。光曰。陛下何以知之。上曰。以將軍之廣明都肄邸。皆道屬耳。調校尉未滿十日。燕王何以得知之。且將軍為非。不須益幕府校尉。時上年十四。左右尚書皆驚。而上書者果亡。後桀等數毀光。上輒怒曰。大將軍忠臣。先帝所屬。以輔朕躬。敢有毀者坐之。自是桀等不敢言。乃謀令公主置酒請光。伏兵殺之。因廢帝。誘迎立燕王。燕王至殺之。因立桀為帝。燕王與驛者書相報。許立桀為王。外連諸郡國。郡國豪傑以千數。燕王以為事必成。令群臣皆裝。是時天大雨。虹下屬燕王宮。宮中井水皆竭。有黃鼠舞燕王殿前端門中。視之不去。一日一夜死者數千。殿上戶自閉不可開。廁中豕群出。壞灶。銜釜六中枚置殿門前。烏鵲自鬥宮中。烏死。天火燒燕南城門。大風壞宮城樓板樹木。流星墜地。后妃已下皆恐。王驚病。燕占災者言。當有兵圍城。其在十月。漢當有大臣戳死者。會蓋主舍人父燕倉知其謀。以告大司農楊敞。敞告諫議大夫杜延年以聞。桀等伏誅。燕王聞之。謂相平曰。事已敗。遂發兵乎。相平曰。左將軍已死。百姓皆知之。不可發也。王憂懣。會賓客群臣置酒。會使者至。賜王璽書曰。與王骨肉至親。敵吾一體。乃與他族異姓謀害社稷。親其所疏。疏其所親。有悖逆之心。無忠愛之義。如使古人有知。當何面目復奉齊酎。見高祖之廟乎。旦以綬自絞死。后夫人隨王死者二十餘人。詔赦燕太子建為庶人。諡旦曰剌王。赦燕吏民。杜延年燕倉皆封侯。楊敞以大臣不即以聞。不封。其為桀等所誤。未覺發者。除其罪。本志以為烏鵲鬥燕王宮中。烏死。近黑祥也。楚王戊時。烏鵲群鬥於野。而白者死。燕王一烏一鵲鬥於宮。而黑者死。俱誅反亂之祥。同占理合。此天人之明表也。楚缈陽舉兵於外。大敗於野。故眾烏白而金色者死。燕王陰謀未發。獨王自殺於內。故一烏如水色者死。此天道精微之效也。燕南城門者。通漢道也。而火燒之者。燕往來通言。姦謀之戒也。豕出者。近豕禍也。聽之不聰。暴急之咎也。壞灶陳釜於庭者。示不復用也。而宮室將廢焉。黃鼠舞端門者。近黃祥也。思心霧亂之應。將敗死亡之象也。庚午。右扶風王訢為御使大夫。
二年夏六月。赦天下。問民所疾苦。
三年春正月。泰山有大石自立。高丈五尺。大四十八圍。入地八尺。三石為足。石自立後。有白頭烏數千。下集其旁。昌邑社中枯木復生。上林苑中枯柳。斷而自起。復生。有蟲食其葉成文。曰公孫病已當立。符節令魯人眭弘治春秋。曉災異。上書言大石自立。僵柳復起。當有匹庶為天子者。枯樹復生故廢之家。公孫氏當復興乎。漢家承堯之後。有傳國之運。當求賢人。禪帝位以退。自封百里。以順天命。孟意亦不審知其所在。孟坐誤妖言惑眾伏誅。及宣帝起民間而立。以弘子為郎。冬。遼東烏丸反。天子拜范明友為度遼將軍擊之。斬首六千餘級。獲三王首。
四年春正月甲戌。丞相車千秋薨。千秋者。本齊田氏也。以年老。上優之。得乘小車上殿。故世謂之小車丞相。因氏焉。二月乙丑。御史大夫王訢為丞相。訢始為范陽令。暴勝之為直指使者。欲斬之。訢解衣伏躓。仰曰。使者專殺生之柄。威震郡國。今斬一訢。不足以增威。不如特有所寬。以明恩貸。今盡死力。勝之遂赦之不誅。薦訢。徵為右輔都尉。遂進至丞相。大司農楊敞為御史大夫。夏四月。渡遼將軍范明友。以破烏丸功。及前定益州功。封平陵侯。平樂監傅介子使持節。誅樓蘭王。是時樓蘭殺漢使者。介子自請於霍光曰。願往殺之。以威示諸國。於是齎金幣。揚言以賜外國。樓蘭王不承之。介子陽引而西。曰。天子以金幣賜諸國。而不來。我將西矣。多出金幣以示其驛使。樓蘭王貪漢物。因往見使者。介子言。天子使我私報王。隨介子入帳中。屏人語。壯士二人從後刺之。刃交於胸。左右皆散走。介子告諭。以王負漢罪大矣。天子遣我誅王。當更立太子前在漢者。漢兵方至無敢動。動則滅國矣。遂立其王子安師。持斬王首。歸懸北闕。封介子為義陽侯。五月丁亥。孝文廟正殿災。六月赦天下。
五年春正月。廣陵王來朝。秋罷象郡。冬十一月大雷。十二月庚午。丞相王訢薨。
六年夏。赦天下。右將軍光祿勳張安世。以宿衛忠謹。封富平侯。烏丸復犯塞。度遼將軍范明友擊之。冬十有一月乙丑。御史大夫楊敞為丞相。敞。華陰人也。以謹厚為霍光所親。少府蔡義為御史大夫。
元平元年春二月。詔減口賦錢什三。庚辰。有流星大如月。西行。眾星皆從之。乙丑。有雲如狗。朱色。尾長三丈。俠漢西行。本志以為大星如月者。諸大臣之象也。天以東行為順。西行為逆。此大臣將行權以安社稷。星占曰。太白散為天狗。為卒起。卒起見。禍無時。大臣運柄。將安社稷。夏四月癸未。帝崩於未央宮。無嗣。大臣議所立。武帝子獨有廣陵王胥。胥本以行失道。先帝所不用。光心計不安。郎有上書。言周太王廢太伯而立王季。文王廢伯邑考而立武王。唯在所宜。雖廢長立少可也。廣陵不可以承宗廟。言合光心。光以書示丞相敞等。乃擢郎為九江太守。即日承皇太后詔。迎昌邑王賀。賀者。武帝孫。昌邑哀王子也。六月壬申。皇帝葬於平陵。賀即位。行淫亂。光憂懣。恐及禍。以問大司農田延年。議欲以廢王。延年曰。伊尹廢太甲以安殷宗廟。後世稱忠。將軍若如此。即漢之伊尹也。光乃引延年為給事中。與車騎將軍張安世定謀。是時天陰。晝夜不見日月。二十餘日。賀欲出。光祿大夫夏侯勝當車諫曰。天久陰不雨。臣下有謀上者。陛下出欲何之。賀怒。縛勝以屬吏。光以為安世泄語。安世實不知。乃召問勝。勝曰。在洪範。皇之不極。厥罰恆陰。即有下伐上。光與安世大驚。由是重經術士。遂召丞相已下群臣。會議未央宮。光言。昌邑王行淫亂。恐危社稷。如何。群臣皆失色。莫敢對者。田延年前。離席按劍曰。先帝屬將軍以幼孤者。以將軍忠賢。能安劉氏也。今群下鼎沸。社稷將危。如使漢家絕嗣。將軍雖死。何以見先帝於地下。今日之議。不可旋踵。群臣後應者。臣請以劍斬之。光謝言。九卿責光是也。於是議者皆叩頭。唯大將軍命。光遂白皇太后。皇太后被珠襦。坐武帳中。群臣已下。皆以次上殿。召昌邑王聽詔。奏曰。昌邑王典喪。服斬衰。無悲哀之心。居道上不素食。使從官略人子女。私內傳舍。引昌邑從官騶奴三百人。常與居禁闥內。戲笑殿中。為書曰。皇帝問侍中君卿。使御史府令高昌奉黃金千斤贈君卿。娶妻十人。今大行在前殿。發樂府器。引納昌邑樂人鼓吹。徘徊歌舞。乘法駕驅馳北宮。召皇太后御小馬車。使官奴騎乘遊戲。與孝昭宮人蒙等淫亂。取諸侯王列侯墨綬。以并佩昌邑郎官者免奴。即位二十七日。使者旁午持節。詔諸官署徵發。凡一千一百二十七事。荒淫迷惑。失帝王義。五刑之屬。莫大於不孝。周襄王不能事母。春秋絕之於天下。昌邑王不可以承宗廟。當廢。臣請有司以太牢告祀高廟皇太后詔曰可。王曰。天子有爭臣七人。雖無道。不失其天下。光曰。皇太后詔廢安得稱天子。遂下解玉璽組綬。奉上皇太后。王出。群臣隨送。王西面拜曰。臣愚戇不任漢事。遂起就乘輿副車。光送至昌邑邸。光謝曰。王行自絕於天下。臣等負王。不敢負社稷。光涕泣而去。王歸昌邑。賜湯沐邑二千戶。昌邑群臣。坐無輔導之訓。悉誅三百餘人。唯中尉王吉字子陽。郎中令龔遂字少卿。以忠直數諫。得滅死罪一等。河南王式。字翁思。為賀師。治事使者責問式。何以無諫書。式曰。臣以三百五篇詩授王。至於忠臣孝子之篇。未嘗不反覆為王言之。至於危亡失道之君。未嘗不流涕為王言之。臣以三百五篇詩諫王。何以為無書。亦得減死。為世儒宗。初。賀之在國也。好遊獵。無節度。王吉上疏諫曰。大王不好經術。而好逸游。伏軾蹲銜。馳騁不止。口倦於叱吒。手勤於轡箠。身勞於車輿。朝則冒霜霧。晝則犯埃塵。夏則為大暑之所暴炙。冬則為風霜之所偃薄。非所以養性命。隆仁義也。夫廣廈之下。旃茵之上。明師在前。勸頌在後。上及唐虞之隆。下及殷周之盛。考仁聖之風。習治國之道。欣欣然發憤忘食。日新其德。其樂豈徒銜鑣之間哉。王每放縱失道。吉輒諫爭。龔遂亦數直諫。陳禍福。號泣。謇謇無巳。王曰。郎中令何為哭。遂曰。臣痛社稷危也。面刺王過。王至掩耳趨走。曰郎中令善媿人。及國中皆畏憚焉。及王之徵也。吉遂又數納諫。王不能用。遂至於廢。於是迎衛太子之孫病已而立焉。是為孝宣帝。
荀悅曰。昌邑之廢。豈不哀哉。書曰。殷王紂自絕於天。易曰。斯其所取災。言自取之也。故曰。有六主焉。有王主。有治主。有存主。有哀主。有危主。有亡主。體正性仁。心明智固。動以為人。不以為己。是謂王主。剋已恕躬。好問力行。動以從義。不以縱情。是謂治主。勤事守業。不敢怠荒。動以先公。不以先私。是謂存主。悖逆交爭。公私並行。一得一失。不純道度。是謂哀主。情過於義。私多於公。制度殊限。政令失常。是謂危主。親用讒邪。放逐忠賢。縱情遂欲。不顧禮度。出入遊放。不拘儀禁。賞賜行私。以越公用。忿怒施罰。以逾法制。遂非文過。知而不改。忠信壅塞。直諫誅戮。是謂亡主。故王主能致興平。治主能行其政。存主能保其國。哀主遭無難則庶幾得全。有難則殆。危主遇無難則幸而免。有難則亡。亡主必亡而已矣。夫王主為人而後已利焉。治主從義而後情得焉。存主先公而後私立焉。故遵亡主之行。而求存主之福。行危主之政。而求治主之業。蹈哀主之跡。而求王主之功。不可得也。夫為善之至易。莫易於人主。立業之至難。莫難於人主。至福之所隆。莫大於人主。至禍之所加。莫深於人主。夫行至易以立至難。便計也。興至福而降至禍。厚實也。其要不遠。在乎所存而已矣。雖在下才。可以庶幾。然跡觀前後。中人左右。多不免於亂亡。何則。沈於宴安。誘於諂導。放於情欲。不思之咎也。仁遠乎哉。存之則至。是以昔者明王。戰戰兢兢。如履虎尾。勞謙日昊。夙夜不怠。誠達於此理也。故有六王。亦有六臣。有王臣。有良臣。有直臣。有具臣。有嬖臣。有佞臣。以道事君。匪躬之故。達節通方。立功興化。是謂王臣。忠順不失。夙夜匪懈。順理處和。以輔上德。是謂良臣。犯顏逆意。抵失不撓。直諫遏非。不避死罪。是謂直臣。奉法守職。無能往來。是謂具臣。便嬖苟容。順意從諛。是謂嬖臣。傾險讒害。誣下惑上。專權擅寵。唯利是務。是謂佞臣。或有君而無臣。或有臣而無君。同善則治。同惡則亂。雜則交爭。故明主慎所用也。六主之有輕重。六臣之有簡易。其存亡成敗之機。在於是矣。可不盡而深覽乎。
讚曰。本紀稱昔者周成王以孺子繼統。而有管蔡四國流言之變。孝昭以幼年即位。亦有燕蓋上官逆亂之謀。成王不疑周公。孝昭卒任霍光。各因其時以成。大矣哉。承孝武奢侈餘弊。師旅之後。海內虛耗。戶口減半霍光知時務之要。輕徭薄賦與民休息至始元元鳳之間。匈奴和親。百姓充實。舉賢良文學。問民所疾苦。議鹽鐵。罷搉酤。尊號為昭。不亦宜乎。
皇帝戊辰即位。年八歲。謁高廟。三月甲申。孝武帝葬茂陵。帝姊鄂邑公主益湯沐邑。為長公主。供養省中。大將軍霍光秉政。領尚書事。車騎將軍金日磾。左將軍上官桀副焉。夏六月。赦天下。秋七月。有星孛於東方。濟北王寬坐誖人倫祝詛。有司請誅。上遣大鴻臚利召王。王以刃自刎死。賜長公主及宗室昆弟各有差。追尊趙婕妤為皇太后。起雲陵。冬。匈奴入朔方。殺略吏民。發軍屯西河。左將軍桀行北邊。
始元元年春二月。黃鵠下建章宮。太液池中。公卿上壽。賜諸侯王列侯宗室金錢各有差。己亥。上耕於鉤盾弄田。益封燕王廣陵王及鄂邑長公主。各萬三千戶。夏為太后起園廟雲陵。益州廉頭姑繒牂牁談指同並二十四邑皆反。遣水衡都尉呂破胡募吏民。及發犍為蜀郡奔命。擊益州。大破之。有司請河內屬冀州。河東屬并州。秋七月。赦天下。賜民百戶牛酒。大雨。渭橋絕。八月齊孝王孫劉澤謀反。欲殺青州刺史雋不疑。發覺。皆伏誅。遷不疑為京兆尹。賜錢百萬。金日磾輔政歲餘。病困。大將軍光白封日磾。臥授印綬。一日薨。賜葬具廝地。送以輕車介士軍陳至茂陵。諡曰敬侯。閏月。遣故廷尉王平等五人持節行郡國。舉賢良。問民所疾苦。冤失職者。冬無冰。
二年春正月。大將軍光。左將軍桀。皆以前捕斬反虜侍中僕射莽何羅重合侯馬通功。封光為博陸侯。桀為安陽侯。時衛尉王莽子男忽侍中。揚語曰。帝病。忽常在左右。安得遺詔封三子事。群兒自相貴耳。光聞之。切讓王莽。莽酖殺忽。以宗室毋在位者。舉茂才劉辟彊。劉長樂。皆為光祿大夫。辟彊守長樂衛尉。三月。遣使者振貸貧民毋種食者。秋八月。詔曰。往年災害多。今年蠶麥傷。所振貸種食物收算。毋令民出今年田租。冬發習戰射士詣朔方。調故吏將屯田張掖郡。
三年春二月。有星孛於西北。秋。募民徙雲陵。賜錢田宅。冬十月。鳳凰集東海。遣使者祠其處。十一月壬辰朔。日有食之。
四年春三月甲寅。立皇后上官氏。赦天下。詞訟在後二年前。皆勿聽治。初。桀子安娶霍光女。結昏相親。光每休沐出。桀常代光入決事。鄂邑蓋長公主。私近子客河間丁外人。上與大將軍聞之。不絕主驩。有詔外人付長主。長主內周陽氏女。令配耦帝。時上官安有女。即霍光外孫。安因光命內之。光以為尚幼。不聽。安素與丁外人善。說外人曰。聞長主內女安子。容貌端正。誠因長主時得入為后。以臣父子在朝。而有椒房之重。成之在於足下。漢家故事。嘗以列侯尚主。足下何有不封侯乎。外人喜。言於長主。長主以為然。詔召安女入為婕妤。安為騎都尉。月餘。遂立為皇后。以后父封桑樂侯。食邑千五百戶。遷車騎將軍。夏六月。皇后見高廟。賜長公主丞相列侯中二千石以下。及郎吏宗室。錢帛各有差。徙三輔富人雲陵。賜錢戶十萬。秋七月。詔曰。比歲不登。民匱於食。流庸未盡還。往時令民共出馬。其止勿出。諸給中都官者且減之。冬遣大鴻臚田廣明擊益州。廷尉李种坐故縱死罪。棄市。
五年春正月。追尊皇太后父為順成侯。夏陽有男子。乘黃犢車詣北闕。自謂衛太子。上使公卿中二千石雜識視之。聚觀者數萬人。右將軍勒兵闕下。以備非常。丞相已下至者。並不敢言。京兆尹雋不疑後至。叱從吏收之。或曰。是非未可知。且安之。不疑曰。昔衛蒯瞶違命出奔。輒拒而不納。春秋美之。今衛太子得罪先帝。亡不即死。今自來此。是罪人也。遂送詣獄。窮治姦詐。遂訊服。本夏陽人也。姓成。名方遂。居湖。以卜筮為事。有故太子舍人嘗就方遂卜。謂之曰。子之貌甚似衛太子。遂緣其言。乃詣闕。廷尉還召其鄉里張祿者。皆識知之。方遂坐誣罔腰斬。一云姓張。名延年。霍光曰。大臣當用經術士。方明於大義。光欲以女妻不疑。固辭。畏盛滿也。後以病免於家。夏六月。封皇后父驃騎將軍上官安為樂鄉侯。罷儋耳番禺九真郡。秋。大鴻臚田光明。軍正王平。擊益州。斬捕虜三萬餘人。獲畜產五萬餘頭。
六年春正月。上耕於上林。二月。詔有司舉賢良文學。問民疾苦。議罷鹽鐵榷酤。中郎將蘇武自匈奴還。武。京兆人。故將軍建之子。初使匈奴。張勝為副。及假節。使常惠等從。是時渾邪王姊子句町王。及長水虞常。皆前歸漢。後降在匈奴中。復欲歸漢。謀殺匈奴近臣衛律。律者。本長水湖人也。生在漢中。後降匈奴。常惠素與勝善。勝知其謀。會事發覺。勝乃語武。武驚曰。事如此。必及我。見禍乃死。後矣。欲自殺。常惠等止之。單于召武受辭。武曰。屈節辱命。何面目以生。引佩刀自刎。絕半日復蘇。單于嘉其節。欲降之。後疾愈。單于將殺虞常等。召武皆會。欲因此際降武。先擊虞常等。令衛律以劍擊勝。勝請降。律後以劍擬武。武不動。律曰。律前負漢歸匈奴。賜號稱王。擁眾數萬。蘇君今日降。明日復然。空以身膏草野。誰復知之。君因我降。與君為兄弟。今不聽吾計。雖欲復見我。尚可得乎。武怒罵律曰。汝為人臣不忠。背叛於□□何用見汝為兄弟乎。律知武終不可脅。單于欲必降之。乃置武大窖中。絕不與飲食。七日天雨雪。武嚙雪。與旃毛并咽之。數日不死。單于徙武北海上無人處。使牧羝羊。曰羊有乳。乃得歸漢。武掘野鼠草實而食之。杖漢節牧羊。臥起操持。節毛盡落。五六年。單于弟於靬王弋獵海上。見武能結網紡繳檠治弓弩。於靬王愛之。陰給衣食。賜武馬畜。三歲餘於靬王死。丁零盜武牛羊。武復窮厄。會李陵降匈奴。單于使陵降武。謂武曰。陵來時。子卿太夫人已死。妻已更嫁。昆弟或抵罪。或疾病死。室家已盡。今單于必欲降子卿。子卿終不得歸矣。人生如朝露。何久自苦如此。陵始來時。忽忽如狂。自以痛負漢。子卿不欲降。何以過陵。武曰。臣事君。猶子事父也。子為父死。無所恨。願勿復言。陵與武飲酒數日。復曰。子卿一聽陵言。武曰。自己分死久矣。少卿必欲降武。武請畢今日之歡。效死於子前。陵見其至誠。喟然歎曰。嗟乎義士。陵與衛律。罪上通天。因泣下沾衿。與武決去。後武聞武帝崩。南向號哭數日。嘔血。及上即位。與匈奴和親。漢使至匈奴。常惠數私見。使教之曰。陛下親射上林中。得白鴈。足有繫帛丹書。言武等在荒澤中。使者以語單于。單于驚。謝使者曰。武等實在。許遣之。於是李陵置酒賀武曰。今足下還歸。名揚於匈奴。功顯於漢朝。雖竹帛所載。丹青所畫。何足以過。子卿。陵雖駑怯。漢且貰陵罪。得全其老母。得奮大恥之節。志在庶幾乎曹劌於柯之盟。此陵宿昔所不忘也。今漢收族陵家。為世大戮。陵當復何顧乎。君已矣。令子卿知吾意耳。異域之人。一別長絕。陵起舞歌曰。經萬里兮渡沙漠。為將軍兮奮匈奴。路窮絕兮矢石摧。士眾滅兮名已頹。老母已死。雖欲報恩。將安歸兮。單于遂遣武歸漢。而陵終匈奴中。初。武使出百餘人。在匈奴十九年。凡從還者九人。詔武謁孝武陵園廟。拜為典屬國。賜錢二百萬。公田十二頃。宅一區。常惠徐勝趙終王良等拜郎中。賜帛各二百匹。其六人賜錢各十萬。歸家復終身。夏大旱雩。秋七月罷榷酤官。取天水隴西張掖各二縣。以為金城郡。句町侯無波。帥其君長人民擊反者有功。立無波為句町王。
元鳳元年春。立泗水戴王子援為泗水王。戴王前薨。以無子國除。後宮有遺腹子援。相內史不以奏言。上聞而憐之。乃立援為王。相內史下獄。武都氏人反。遣執金吾馬適建等。將三輔太常徒皆免刑。擊之。夏六月。赦天下。秋七月乙亥晦。日有食之。既。九月。鄂邑長公主。燕王旦。左將軍上官桀。桀子驃騎將軍安。御史大夫桑弘羊。皆謀反伏誅。上官桀父子驕放。長公主供養上於內。桑弘羊為國興利。自伐其功。各欲為子弟黨類求官。以私於光。光不聽。由是與光爭權。欲害之。詐使人為燕王旦上書。言光出都肄邸羽林。道上稱警蹕。太官先置。又擅調發益幕府校尉。光專權自恣。疑有非常。候光休沐日奏之。桀欲從中下其事。弘羊當與大臣共執退光。書奏。上不肯下。召光。光入。上曰。此書詐也。將軍無罪。光曰。陛下何以知之。上曰。以將軍之廣明都肄邸。皆道屬耳。調校尉未滿十日。燕王何以得知之。且將軍為非。不須益幕府校尉。時上年十四。左右尚書皆驚。而上書者果亡。後桀等數毀光。上輒怒曰。大將軍忠臣。先帝所屬。以輔朕躬。敢有毀者坐之。自是桀等不敢言。乃謀令公主置酒請光。伏兵殺之。因廢帝。誘迎立燕王。燕王至殺之。因立桀為帝。燕王與驛者書相報。許立桀為王。外連諸郡國。郡國豪傑以千數。燕王以為事必成。令群臣皆裝。是時天大雨。虹下屬燕王宮。宮中井水皆竭。有黃鼠舞燕王殿前端門中。視之不去。一日一夜死者數千。殿上戶自閉不可開。廁中豕群出。壞灶。銜釜六中枚置殿門前。烏鵲自鬥宮中。烏死。天火燒燕南城門。大風壞宮城樓板樹木。流星墜地。后妃已下皆恐。王驚病。燕占災者言。當有兵圍城。其在十月。漢當有大臣戳死者。會蓋主舍人父燕倉知其謀。以告大司農楊敞。敞告諫議大夫杜延年以聞。桀等伏誅。燕王聞之。謂相平曰。事已敗。遂發兵乎。相平曰。左將軍已死。百姓皆知之。不可發也。王憂懣。會賓客群臣置酒。會使者至。賜王璽書曰。與王骨肉至親。敵吾一體。乃與他族異姓謀害社稷。親其所疏。疏其所親。有悖逆之心。無忠愛之義。如使古人有知。當何面目復奉齊酎。見高祖之廟乎。旦以綬自絞死。后夫人隨王死者二十餘人。詔赦燕太子建為庶人。諡旦曰剌王。赦燕吏民。杜延年燕倉皆封侯。楊敞以大臣不即以聞。不封。其為桀等所誤。未覺發者。除其罪。本志以為烏鵲鬥燕王宮中。烏死。近黑祥也。楚王戊時。烏鵲群鬥於野。而白者死。燕王一烏一鵲鬥於宮。而黑者死。俱誅反亂之祥。同占理合。此天人之明表也。楚缈陽舉兵於外。大敗於野。故眾烏白而金色者死。燕王陰謀未發。獨王自殺於內。故一烏如水色者死。此天道精微之效也。燕南城門者。通漢道也。而火燒之者。燕往來通言。姦謀之戒也。豕出者。近豕禍也。聽之不聰。暴急之咎也。壞灶陳釜於庭者。示不復用也。而宮室將廢焉。黃鼠舞端門者。近黃祥也。思心霧亂之應。將敗死亡之象也。庚午。右扶風王訢為御使大夫。
二年夏六月。赦天下。問民所疾苦。
三年春正月。泰山有大石自立。高丈五尺。大四十八圍。入地八尺。三石為足。石自立後。有白頭烏數千。下集其旁。昌邑社中枯木復生。上林苑中枯柳。斷而自起。復生。有蟲食其葉成文。曰公孫病已當立。符節令魯人眭弘治春秋。曉災異。上書言大石自立。僵柳復起。當有匹庶為天子者。枯樹復生故廢之家。公孫氏當復興乎。漢家承堯之後。有傳國之運。當求賢人。禪帝位以退。自封百里。以順天命。孟意亦不審知其所在。孟坐誤妖言惑眾伏誅。及宣帝起民間而立。以弘子為郎。冬。遼東烏丸反。天子拜范明友為度遼將軍擊之。斬首六千餘級。獲三王首。
四年春正月甲戌。丞相車千秋薨。千秋者。本齊田氏也。以年老。上優之。得乘小車上殿。故世謂之小車丞相。因氏焉。二月乙丑。御史大夫王訢為丞相。訢始為范陽令。暴勝之為直指使者。欲斬之。訢解衣伏躓。仰曰。使者專殺生之柄。威震郡國。今斬一訢。不足以增威。不如特有所寬。以明恩貸。今盡死力。勝之遂赦之不誅。薦訢。徵為右輔都尉。遂進至丞相。大司農楊敞為御史大夫。夏四月。渡遼將軍范明友。以破烏丸功。及前定益州功。封平陵侯。平樂監傅介子使持節。誅樓蘭王。是時樓蘭殺漢使者。介子自請於霍光曰。願往殺之。以威示諸國。於是齎金幣。揚言以賜外國。樓蘭王不承之。介子陽引而西。曰。天子以金幣賜諸國。而不來。我將西矣。多出金幣以示其驛使。樓蘭王貪漢物。因往見使者。介子言。天子使我私報王。隨介子入帳中。屏人語。壯士二人從後刺之。刃交於胸。左右皆散走。介子告諭。以王負漢罪大矣。天子遣我誅王。當更立太子前在漢者。漢兵方至無敢動。動則滅國矣。遂立其王子安師。持斬王首。歸懸北闕。封介子為義陽侯。五月丁亥。孝文廟正殿災。六月赦天下。
五年春正月。廣陵王來朝。秋罷象郡。冬十一月大雷。十二月庚午。丞相王訢薨。
六年夏。赦天下。右將軍光祿勳張安世。以宿衛忠謹。封富平侯。烏丸復犯塞。度遼將軍范明友擊之。冬十有一月乙丑。御史大夫楊敞為丞相。敞。華陰人也。以謹厚為霍光所親。少府蔡義為御史大夫。
元平元年春二月。詔減口賦錢什三。庚辰。有流星大如月。西行。眾星皆從之。乙丑。有雲如狗。朱色。尾長三丈。俠漢西行。本志以為大星如月者。諸大臣之象也。天以東行為順。西行為逆。此大臣將行權以安社稷。星占曰。太白散為天狗。為卒起。卒起見。禍無時。大臣運柄。將安社稷。夏四月癸未。帝崩於未央宮。無嗣。大臣議所立。武帝子獨有廣陵王胥。胥本以行失道。先帝所不用。光心計不安。郎有上書。言周太王廢太伯而立王季。文王廢伯邑考而立武王。唯在所宜。雖廢長立少可也。廣陵不可以承宗廟。言合光心。光以書示丞相敞等。乃擢郎為九江太守。即日承皇太后詔。迎昌邑王賀。賀者。武帝孫。昌邑哀王子也。六月壬申。皇帝葬於平陵。賀即位。行淫亂。光憂懣。恐及禍。以問大司農田延年。議欲以廢王。延年曰。伊尹廢太甲以安殷宗廟。後世稱忠。將軍若如此。即漢之伊尹也。光乃引延年為給事中。與車騎將軍張安世定謀。是時天陰。晝夜不見日月。二十餘日。賀欲出。光祿大夫夏侯勝當車諫曰。天久陰不雨。臣下有謀上者。陛下出欲何之。賀怒。縛勝以屬吏。光以為安世泄語。安世實不知。乃召問勝。勝曰。在洪範。皇之不極。厥罰恆陰。即有下伐上。光與安世大驚。由是重經術士。遂召丞相已下群臣。會議未央宮。光言。昌邑王行淫亂。恐危社稷。如何。群臣皆失色。莫敢對者。田延年前。離席按劍曰。先帝屬將軍以幼孤者。以將軍忠賢。能安劉氏也。今群下鼎沸。社稷將危。如使漢家絕嗣。將軍雖死。何以見先帝於地下。今日之議。不可旋踵。群臣後應者。臣請以劍斬之。光謝言。九卿責光是也。於是議者皆叩頭。唯大將軍命。光遂白皇太后。皇太后被珠襦。坐武帳中。群臣已下。皆以次上殿。召昌邑王聽詔。奏曰。昌邑王典喪。服斬衰。無悲哀之心。居道上不素食。使從官略人子女。私內傳舍。引昌邑從官騶奴三百人。常與居禁闥內。戲笑殿中。為書曰。皇帝問侍中君卿。使御史府令高昌奉黃金千斤贈君卿。娶妻十人。今大行在前殿。發樂府器。引納昌邑樂人鼓吹。徘徊歌舞。乘法駕驅馳北宮。召皇太后御小馬車。使官奴騎乘遊戲。與孝昭宮人蒙等淫亂。取諸侯王列侯墨綬。以并佩昌邑郎官者免奴。即位二十七日。使者旁午持節。詔諸官署徵發。凡一千一百二十七事。荒淫迷惑。失帝王義。五刑之屬。莫大於不孝。周襄王不能事母。春秋絕之於天下。昌邑王不可以承宗廟。當廢。臣請有司以太牢告祀高廟皇太后詔曰可。王曰。天子有爭臣七人。雖無道。不失其天下。光曰。皇太后詔廢安得稱天子。遂下解玉璽組綬。奉上皇太后。王出。群臣隨送。王西面拜曰。臣愚戇不任漢事。遂起就乘輿副車。光送至昌邑邸。光謝曰。王行自絕於天下。臣等負王。不敢負社稷。光涕泣而去。王歸昌邑。賜湯沐邑二千戶。昌邑群臣。坐無輔導之訓。悉誅三百餘人。唯中尉王吉字子陽。郎中令龔遂字少卿。以忠直數諫。得滅死罪一等。河南王式。字翁思。為賀師。治事使者責問式。何以無諫書。式曰。臣以三百五篇詩授王。至於忠臣孝子之篇。未嘗不反覆為王言之。至於危亡失道之君。未嘗不流涕為王言之。臣以三百五篇詩諫王。何以為無書。亦得減死。為世儒宗。初。賀之在國也。好遊獵。無節度。王吉上疏諫曰。大王不好經術。而好逸游。伏軾蹲銜。馳騁不止。口倦於叱吒。手勤於轡箠。身勞於車輿。朝則冒霜霧。晝則犯埃塵。夏則為大暑之所暴炙。冬則為風霜之所偃薄。非所以養性命。隆仁義也。夫廣廈之下。旃茵之上。明師在前。勸頌在後。上及唐虞之隆。下及殷周之盛。考仁聖之風。習治國之道。欣欣然發憤忘食。日新其德。其樂豈徒銜鑣之間哉。王每放縱失道。吉輒諫爭。龔遂亦數直諫。陳禍福。號泣。謇謇無巳。王曰。郎中令何為哭。遂曰。臣痛社稷危也。面刺王過。王至掩耳趨走。曰郎中令善媿人。及國中皆畏憚焉。及王之徵也。吉遂又數納諫。王不能用。遂至於廢。於是迎衛太子之孫病已而立焉。是為孝宣帝。
荀悅曰。昌邑之廢。豈不哀哉。書曰。殷王紂自絕於天。易曰。斯其所取災。言自取之也。故曰。有六主焉。有王主。有治主。有存主。有哀主。有危主。有亡主。體正性仁。心明智固。動以為人。不以為己。是謂王主。剋已恕躬。好問力行。動以從義。不以縱情。是謂治主。勤事守業。不敢怠荒。動以先公。不以先私。是謂存主。悖逆交爭。公私並行。一得一失。不純道度。是謂哀主。情過於義。私多於公。制度殊限。政令失常。是謂危主。親用讒邪。放逐忠賢。縱情遂欲。不顧禮度。出入遊放。不拘儀禁。賞賜行私。以越公用。忿怒施罰。以逾法制。遂非文過。知而不改。忠信壅塞。直諫誅戮。是謂亡主。故王主能致興平。治主能行其政。存主能保其國。哀主遭無難則庶幾得全。有難則殆。危主遇無難則幸而免。有難則亡。亡主必亡而已矣。夫王主為人而後已利焉。治主從義而後情得焉。存主先公而後私立焉。故遵亡主之行。而求存主之福。行危主之政。而求治主之業。蹈哀主之跡。而求王主之功。不可得也。夫為善之至易。莫易於人主。立業之至難。莫難於人主。至福之所隆。莫大於人主。至禍之所加。莫深於人主。夫行至易以立至難。便計也。興至福而降至禍。厚實也。其要不遠。在乎所存而已矣。雖在下才。可以庶幾。然跡觀前後。中人左右。多不免於亂亡。何則。沈於宴安。誘於諂導。放於情欲。不思之咎也。仁遠乎哉。存之則至。是以昔者明王。戰戰兢兢。如履虎尾。勞謙日昊。夙夜不怠。誠達於此理也。故有六王。亦有六臣。有王臣。有良臣。有直臣。有具臣。有嬖臣。有佞臣。以道事君。匪躬之故。達節通方。立功興化。是謂王臣。忠順不失。夙夜匪懈。順理處和。以輔上德。是謂良臣。犯顏逆意。抵失不撓。直諫遏非。不避死罪。是謂直臣。奉法守職。無能往來。是謂具臣。便嬖苟容。順意從諛。是謂嬖臣。傾險讒害。誣下惑上。專權擅寵。唯利是務。是謂佞臣。或有君而無臣。或有臣而無君。同善則治。同惡則亂。雜則交爭。故明主慎所用也。六主之有輕重。六臣之有簡易。其存亡成敗之機。在於是矣。可不盡而深覽乎。
讚曰。本紀稱昔者周成王以孺子繼統。而有管蔡四國流言之變。孝昭以幼年即位。亦有燕蓋上官逆亂之謀。成王不疑周公。孝昭卒任霍光。各因其時以成。大矣哉。承孝武奢侈餘弊。師旅之後。海內虛耗。戶口減半霍光知時務之要。輕徭薄賦與民休息至始元元鳳之間。匈奴和親。百姓充實。舉賢良文學。問民所疾苦。議鹽鐵。罷搉酤。尊號為昭。不亦宜乎。
