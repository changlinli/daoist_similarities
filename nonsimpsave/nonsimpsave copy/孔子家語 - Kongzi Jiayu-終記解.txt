孔子蚤晨作，負手曳杖，逍遙於門而歌曰：「泰山其頹乎！梁木其壞乎！哲人其萎乎！」既歌而入，當戶而坐。子貢聞之，曰：「泰山其頹，則吾將安仰？梁木其壞，則吾將安杖？哲人其萎，吾將安放？夫子殆將病也。」遂趨而入。夫子歎而言曰：「賜！汝來何遲。予疇昔夢坐奠於兩楹之閒，夏后氏殯於東階之上，則猶在阼；殷人殯於兩楹之閒，則與賓主夾之；周人殯於西階之上，則猶賓之。而丘也即殷人，夫明王不興，則天下其孰能宗余？余殆將死。」遂寢病，七日而終。時年七十二矣。
哀公誄曰：「昊天不弔，不整遺一老，俾屏余一人以在位。煢煢余在疚，於乎！哀哉！尼父無自律。」子貢曰：「公其不沒於魯乎？夫子有言曰：『禮失則昏，名失則愆。失志為昏，失所為愆。』生不能用，死而誄之，非禮也；稱一人，非名。君兩失之也。」
既卒，門人疑所以服夫子者。子貢曰：「昔夫子喪顏回也，若喪其子而而無服。喪子路亦然。今請喪夫子若喪父而無服。」於是弟子皆弔服而加麻。出有所之，則由絰。子夏曰：「入宜絰可也，出則不絰。」子游曰：「吾聞諸夫子，喪朋友，居則絰，出則否；喪所尊，雖絰而出，可也。」
孔子之喪，公西赤掌殯葬焉。唅以踈米三具，襲衣十有一稱，加朝服一，冠章甫之冠，珮象環，徑五寸而綨組綬，桐棺四寸，柏棺五寸，飭棺牆，置翣設披，周也；設崇，殷也；綢練設旐，夏也。兼用三王禮，所以尊師，且備古也。
葬於魯城北泗水上，藏入地不及泉。而封為偃斧之形，高四尺，樹松柏為志焉。弟子皆家于墓，行心喪之禮。既葬，有自燕來觀者，舍於子夏氏。子貢謂之曰：「吾亦人之葬聖人，非聖人之葬人。子奚觀焉？昔夫子言曰：『吾見封若夏屋者，見若斧矣。從若斧者也。』馬鬣封之謂也。今徒一日三斬板而以封，尚行夫子之志而已。何觀乎哉？」
子三年喪畢，或留或去。惟子貢廬於墓六年。自後群弟子及魯人處墓如家者，百有餘家。因名其居曰「孔里」焉。
孔子蚤晨作，負手曳杖，逍遙於門而歌曰：「泰山其頹乎！梁木其壞乎！哲人其萎乎！」既歌而入，當戶而坐。子貢聞之，曰：「泰山其頹，則吾將安仰？梁木其壞，則吾將安杖？哲人其萎，吾將安放？夫子殆將病也。」遂趨而入。夫子歎而言曰：「賜！汝來何遲。予疇昔夢坐奠於兩楹之閒，夏后氏殯於東階之上，則猶在阼；殷人殯於兩楹之閒，則與賓主夾之；周人殯於西階之上，則猶賓之。而丘也即殷人，夫明王不興，則天下其孰能宗余？余殆將死。」遂寢病，七日而終。時年七十二矣。
哀公誄曰：「昊天不弔，不整遺一老，俾屏余一人以在位。煢煢余在疚，於乎！哀哉！尼父無自律。」子貢曰：「公其不沒於魯乎？夫子有言曰：『禮失則昏，名失則愆。失志為昏，失所為愆。』生不能用，死而誄之，非禮也；稱一人，非名。君兩失之也。」
既卒，門人疑所以服夫子者。子貢曰：「昔夫子喪顏回也，若喪其子而而無服。喪子路亦然。今請喪夫子若喪父而無服。」於是弟子皆弔服而加麻。出有所之，則由絰。子夏曰：「入宜絰可也，出則不絰。」子游曰：「吾聞諸夫子，喪朋友，居則絰，出則否；喪所尊，雖絰而出，可也。」
孔子之喪，公西赤掌殯葬焉。唅以踈米三具，襲衣十有一稱，加朝服一，冠章甫之冠，珮象環，徑五寸而綨組綬，桐棺四寸，柏棺五寸，飭棺牆，置翣設披，周也；設崇，殷也；綢練設旐，夏也。兼用三王禮，所以尊師，且備古也。
葬於魯城北泗水上，藏入地不及泉。而封為偃斧之形，高四尺，樹松柏為志焉。弟子皆家于墓，行心喪之禮。既葬，有自燕來觀者，舍於子夏氏。子貢謂之曰：「吾亦人之葬聖人，非聖人之葬人。子奚觀焉？昔夫子言曰：『吾見封若夏屋者，見若斧矣。從若斧者也。』馬鬣封之謂也。今徒一日三斬板而以封，尚行夫子之志而已。何觀乎哉？」
子三年喪畢，或留或去。惟子貢廬於墓六年。自後群弟子及魯人處墓如家者，百有餘家。因名其居曰「孔里」焉。
