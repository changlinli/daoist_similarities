十年，春，王三月，辛卯，臧孫辰卒。
夏，秦伐晉。
楚殺其大夫宜申。
自正月不雨，至于秋七月。
及蘇子盟于女栗。
冬，狄侵宋。
楚子，蔡侯，次于厥貉。
十年，春，晉人伐秦，取少梁，夏，秦伯伐晉，取北徵。
初楚范巫矞似，謂成王，與子玉，子西，曰，三君皆將強死，城濮之役，王思之，故使止子玉曰，毋死，不及，止子西，子西縊而縣絕，王使適至，遂止之，使為商公，沿漢泝江，將入郢，王在渚宮，下見之，懼而辭曰，臣免於死，又有讒言，謂臣將逃，臣歸死於司敗也，王使為工尹，又與子家謀弒穆王，穆王聞之，五月，殺鬥宜申，及仲歸，秋，七月，及蘇子盟于女栗，頃王立故也。
陳侯，鄭伯，會楚子于息，冬，遂及蔡侯，次于厥貉，將以伐宋，宋華御事曰，楚欲弱我也，先為之弱乎，何必使誘我，我實不能，民何罪，乃逆楚子，勞且聽命，遂，道以田孟諸，宋公為右盂，鄭伯為左盂，期思公復遂，為右司馬，子朱及文之無畏，為左司馬，命夙駕載燧，宋公違命，無畏抶其僕以徇，或謂子舟曰，國君不可戮也，子舟曰，當官而行，何彊之有，詩曰，剛亦不吐，柔亦不茹，毋縱詭隨，以謹罔極，是亦非辟彊也，敢愛死以亂官乎。
厥貉之會，麇子逃歸。
