天門兮墜戶，孰由兮賢者？無正兮溷廁，懷德兮何睹？假寐兮愍斯，誰可與兮寤語？痛鳳兮遠逝，畜鴳兮近處。鯨鱘兮幽潛，從蝦兮游陼。乘虯兮登陽，載象兮上行。朝發兮蔥嶺，夕至兮明光。北飲兮飛泉，南採兮芝英。宣游兮列宿，順極兮彷徉。紅採兮騂衣，翠縹兮為裳。舒佩兮綝纚，竦余劍兮乾將。騰蛇兮後從，飛駏兮步旁。微觀兮玄圃，覽察兮瑤光。啟匱兮探筴，悲命兮相當。紉蕙兮永辭，將離兮所思。浮雲兮容與，道余兮何之？遠望兮仟眠，聞雷兮闐闐。陰憂兮感余，惆悵兮自憐。
