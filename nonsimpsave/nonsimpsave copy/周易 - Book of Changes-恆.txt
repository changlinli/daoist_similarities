恆，久也。剛上而柔下，雷風相與，巽而動，剛柔皆應，恆。恆亨无咎，利貞；久於其道也，天地之道，恆久而不已也。利有攸往，終則有始也。日月得天，而能久照，四時變化，而能久成，聖人久於其道，而天下化成；觀其所恆，而天地萬物之情可見矣！
雷風，恆；君子以立不易方。
浚恆之凶，始求深也。
九二悔亡，能久中也。
不恆其德，无所容也。
久非其位，安得禽也。
婦人貞吉，從一而終也。夫子制義，從婦凶也。
振恆在上，大无功也。
