急就奇觚與眾異。羅列諸物名姓字。分別部居不雜廁。用日約少誠快意。勉力務之必有喜。請道其章。宋延年。鄭子方。衛益壽。史步昌。周千秋。趙孺卿。爰展世。高辟兵。鄧萬歲。秦妙房。郝利親。馮漢強。戴護郡。景君明。董奉德。桓賢良。任逢時。侯仲郎。由廣國。榮惠常。烏承祿。令狐橫。朱交便。孔何傷。師猛虎。石敢當。所不侵。龍未央。伊嬰齊。翟回慶。畢稚季。昭小兄。柳堯舜。樂禹湯。淳于登。費通光。柘溫舒。路政陽。霍聖宮。顏文章。管財智。偏呂張。魯賀喜。觀宜王。程忠信。吳仲皇。許終古。賈友倉。陳元始。韓魏唐。液容調。柏杜楊。曹富貴。尹李桑。蕭彭祖。屈宗談。樊愛君。崔孝讓。姚得賜。燕楚莊。薛勝客。聶干將。求男弟。過說長。祝恭敬。審毋妨。龐賞贛。來士梁。成博好。范建羌。閻歡欣。寧可忘。苟貞夫。苖涉臧。田細兒。謝內黃。柴桂林。溫直衡。奚驕叔。邴勝箱。雍弘敞。劉若芳。毛遺羽。馬牛羊。尚次倩。丘則剛。陰賓上。翠鴛鴦。庶霸遂。萭段卿。泠幼功。武初昌。褚回池。蘭偉房。減罷軍。橋竇陽。原輔輻。宣棄奴。殷滿息。充申屠。交脩俠。公孫都。慈仁他。郭破胡。虞尊偃。憲義渠。蔡游威。左地餘。譚平定。孟伯徐。葛轗軻。敦倚蘇。耿潘扈。焦滅胡。晏奇能。邢麗奢。邵守實。宰安期。俠卻敵。代焉于。司馬襃。尚自於。陶熊羆。解莫如。樂欣諧。童扶䟽。痛無忌。向夷吾。閎并訢。竺諫朝。續增紀。遺失餘。姓名訖。請言物。
錦繡縵䋃離雲爵。乘風縣鐘華洞樂。豹首落莫兔雙鶴。春草雞翹鳧翁濯。鬱金半見緗白䋤。縹綟綠紈皁紫硟。烝栗絹紺縉紅繎。青綺綾縠靡潤鮮。綈絡縑練素帛蟬。絳緹絓紬絲絮綿。㠲敝囊橐不直錢。服瑣緰㠿與繒連。貰貸賣買販肆便。資貨市贏匹幅全。綌紵枲縕裹約纏。綸組縌綬以高遷。量丈尺寸斤兩銓。取受付予相因緣。稻黍秫稷粟麻秔。餅餌麥飯甘豆羹。葵韭葱䪥蓼蘇薑。蕪荑鹽豉醯酢醬。芸蒜薺芥茱萸香。老菁蘘荷冬日藏。棃柿柰桃待露霜。棘杏瓜棣饊飴餳。園菜果蓏助米糧。甘麮殊美奏諸君。袍襦表裏曲領裙。襜褕袷複褶袴褌。襌衣蔽膝布母繜。鍼縷補縫綻紩緣。履舄鞜襞䋐緞紃。靸鞮卬角褐韤巾。裳韋不借為牧人。完堅耐事踰比倫。屐屩𦂌麤羸寠貧。旃裘𩌈𩍜蠻夷氏。去俗歸義來附親。譯導贊拜稱妾臣。戎伯總閱什伍鄰。稟食縣官帶金銀。鐵鈇鑽錐釜鍑鍪。鍛鑄鉛錫鐙錠鐎。鈐𨬍鉤銍斧鑿鉏。銅鍾鼎鋞鋗鉇銚。釭鐧鍵鉆冶錮鐈。竹器簦笠簟籧篨。𥫱篅箯筥䉛箅篝。簁箄箕帚筐篋簍。橢杅槃案杯閜盌。蠡升參升半巵觛。槫榼椑榹匕箸籫。甀缶盆盎甕罃壺。甑瓽甂甌瓨甖盧。纍繘繩索絞紡纑。簡札檢署槧牘家。板柞所產谷口斜。水蟲科斗䵷蝦蟆。鯉鮒蟹鱓鮐鮑鰕。妻婦聘嫁齎媵僮。奴婢私隸枕床杠。蒲蒻藺席帳帷幢。承塵戶㡘絛繢總。鏡奩䟽比各異工。芬薰脂粉膏澤筩。沐浴揃摵寡合同。襐飾刻畫無等雙。係臂琅玕虎魄龍。璧碧珠璣玫瑰罋。玉玦環佩靡從容。射鬾辟邪除群凶。竽瑟空侯琴筑箏。鐘磬鞀簫鼙鼓鳴。五音揔會歌謳聲。倡優俳笑觀倚庭。侍酒行觴宿昔酲。廚宰切割給使令。薪炭萑葦炊孰生。膹膾炙胾各有形。酸醎酢淡辨濁清。肌䐞脯腊魚臭腥。酤酒釀醪稽極程。棊局慱戲相易輕。冠幘簪簧結髮紐。頭頟頞䪼眉目耳。鼻口脣舌齗牙齒。頰頤頸項肩臂肘。捲捥節瓜拇指手。胂腴胸脇喉咽髃。腸胃腹肝肺心主。脾腎五藏膍齊乳。尻髖脊膂腰背呂。股腳膝臏脛為柱。膞踝跟踵相近聚。矛鋋鑲盾刃刀鉤。鈒戟鈹鎔劍鐔鍭。弓弩箭矢鎧兜鉾。鐵錘檛杖梲柲杸。輜軺轅軸輿輪𨎍。輻轂輨轄輮䡻䡦。軹軾軫軨轙軜衡。蓋轑俾倪枙縳棠。轡勒鞅韅靽羈韁。鞇𩊙靯𩍿鞍鑣鐊。靳靷䩸䩞色焜煌。革𩍙髤漆油黑蒼。室宅廬舍樓殿堂。門戶井竈廡囷京。榱椽欂櫨瓦屋梁。泥塗堊塈壁垣墻。榦楨板栽度圜方。墼壘廥廄庫東箱。屏廁清溷糞土壤。碓磑扇隤舂簸揚。頃町界畝畦埒封。疆畔畷伯耒犂鋤。種樹收斂賦稅租。捃穫秉把插捌杷。桐梓樅松榆椿樗。槐檀荊棘葉枝扶。騂騩騅駮驪騮驢。騏駹馳驟怒步超。牂羖羯羠䍮羝羭。六畜蕃息豚豕豬。豭豶狡犬野雞雛。犙㸬特犗羔犢駒。雄雌牝牡相隨趨。糟糠汁滓稾莝芻。鳳爵鴻鵠鴈鶩雉。鷹鷂鴇鴰翳雕尾。鳩鴿鶉鴳中網死。鳶鵲鴟梟驚相視。豹狐距虛豺犀兕。貍兔飛鼯狼麋𪊨。麇麈麖麀皮給履。寒氣泄注腹臚脹。痂疕疥癘癡聾盲。癰疽瘛瘲痿痹痮。疝瘕顛疾狂失響。瘧瘚瘀痛瘼溫病。消渴歐逆欬懘讓。癉熱瘻痔眵䁾䀶。篤癃衰癈迎醫匠。灸刺和藥逐去邪。黃芩伏苓礜茈胡。牡蒙甘草菀藜蘆。烏喙附子椒芫華。半夏皁莢艾橐吾。芎藭厚朴桂栝樓。款東貝母薑狼牙。遠志續斷參土瓜。亭歷桔梗龜骨枯。雷矢雚菌藎兔盧。卜問譴祟父母恐。祠祀社稷叢臘奉。謁禓塞禱鬼神寵。棺槨槥櫝遣送踊。喪弔悲哀面目腫。哭泣祭醊墳墓冢。諸物盡訖五官出。宦學諷詩孝經論。春秋尚書律令文。治禮掌故砥厲身。智能通達多見聞。名顯絕殊異等倫。抽擢推舉白黑分。迹行上究為貴人。丞相御史郎中君。進近公卿傅僕勳。前後常侍諸將軍。列侯封邑有土臣。積學所致非鬼神。馮翊京兆執治民。廉絜平端撫順親。姦邪並塞皆理訓。變化迷惑別故新。更卒歸誠自詣因。司農少府國之淵。遠取財物主平均。皋陶造獄法律存。誅罰詐偽劾罪人。廷尉正監承古先。揔領煩亂決疑文。變鬭殺傷捕伍鄰。亭長游徼共雜診。盜賊繫囚榜笞臀。朋黨謀敗相引牽。欺誣詰狀還反真。坐生患害不足憐。辭窮情得具獄堅。籍受證驗記問年。閭里鄉縣趣辟論。鬼薪白粲鉗釱髡。不肯謹慎自令然。輸屬詔作谿谷山。箛篍起居課後先。斬伐材木斫株根。犯禍事危置對曹。謾訑首匿愁勿聊。縳束脫漏亡命流。攻擊劫奪檻車膠。嗇夫假佐扶致牢。疻痏保辜謕呼號。乏興猥逮詗讂求。輒覺沒入檄報留。受賕枉法忿怒仇。讒諛爭語相觝觸。憂念緩急悍勇獨。迺肯省察諷諫讀。涇水注渭街術曲。筆研籌筭膏火燭。賴赦救解貶秩祿。邯鄲河間沛巴蜀。潁川臨淮集課錄。依溷汙染貪者辱。
漢地廣大。無不容盛。萬方來朝。臣妾使令。邊境無事。中國安寧。百姓承德。陰陽和平。風雨時節。莫不滋榮。災蝗不起。五穀孰成。賢聖並進。慱士先生。長樂無極老復丁。
