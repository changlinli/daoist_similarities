九年，春，王正月，杞伯來逆叔姬之喪以歸。
公會晉侯，齊侯，宋公，衛侯，鄭伯，曹伯，莒子，杞伯，同盟于蒲，公至自會。
二月，伯姬歸于宋。
夏，季孫行父如宋致女，晉人來媵。
秋，七月，丙子，齊侯無野卒。
晉人執鄭伯，晉欒書帥師伐鄭。
冬，十有一月，葬齊頃公。
楚公子嬰齊帥師伐莒，庚申，莒潰，楚人入鄆。
秦人白狄伐晉。
鄭人圍許，城中城。
九年，春，杞桓公來逆叔姬之喪，請之也，杞叔姬卒，為杞故也，逆叔姬，為我也。
為歸汶陽之田，故諸侯貳於晉，晉人懼，會於蒲，以尋馬陵之盟，季文子謂范文子曰，德則不競，尋盟何為，范文子曰，勤以撫之，寬以待之，堅疆以御之，明神以要之，柔服而伐貳，德之次也，是行也，將始會吳，吳人不至。
二月，伯姬歸于宋。
楚人以重賂求鄭，鄭伯會楚公子成于鄧。
夏季文子如宋致女，復命，公享之，賦韓奕之五章，穆姜出于房，再拜曰，大夫勤辱，不忘先君，以及嗣君，施及未亡人，先君猶有望也，敢拜大夫之重勤，又賦綠衣之卒章而入。
晉人來媵，禮也。
秋，鄭伯如晉，晉人討其貳於楚也，執諸銅鞮，欒書伐鄭，鄭人使伯蠲行成，晉人殺之，非禮也，兵交，使在其間可也，楚子重侵陳以救鄭，晉侯觀于軍府，見鍾儀，問之曰，南冠而縶者，誰也，有司對曰，鄭人所獻楚囚也，使稅之，召而弔之，再拜稽首，問其族，對曰，泠人也，公曰，能樂乎，對曰，先父之職官也，敢有二事，使與之琴，操南音，公曰，君王何如，對曰，非小人之所得知也，固問之，對曰，其為大子也，師保奉之，以朝于嬰齊，而夕于側也，不知其他，公語范文子，文子曰，楚囚，君子也，言稱先職，不背本也。樂操土風，不忘舊也。稱大子，抑無私也，名其二卿，尊君也，不背本，仁也，不忘舊，信也，無私，忠也，尊君，敏也，仁以接事，信以守之，忠以成之，敏以行之，事雖大必濟，君盍歸之，使合晉楚之成，公從之，重為之禮，使歸求成。
冬，十一月，楚子重自陳伐莒，圍渠丘，渠丘城惡，眾潰，奔莒，戊申，楚入渠丘，莒人囚楚公子平，楚人曰，勿殺，吾歸而俘，莒人殺之，楚師圍莒，莒城亦惡，庚申，莒潰，楚遂入鄆，莒無備故也，君子曰，恃陋而不備，罪之大者也，備豫不虞，善之大者也，莒恃其陋，而不脩城郭，浹辰之間，而楚克其三都，無備也夫，詩曰，雖有絲麻，無棄菅蒯，雖有姬姜，無棄蕉萃，凡百君子，莫不代匱，言備之不可以已也。
秦人白狄伐晉，諸侯貳故也。
鄭人圍許，示晉不急君也，是則公孫申謀之曰，我出師以圍許，為將改立君者，而紓晉使，晉必歸君。
城中城，書時也。
十二月，楚子使公子辰如晉，報鍾儀之使，請修好結成。
