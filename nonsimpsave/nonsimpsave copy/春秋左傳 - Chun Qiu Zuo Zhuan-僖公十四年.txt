十有四年，春，諸侯城緣陵。
夏，六月，季姬及鄫子遇于防，使鄫子來朝。
秋，八月，辛卯，沙鹿崩。
狄侵鄭。
冬，蔡侯肸卒。
十四年，春，諸侯城緣陵而遷杞焉，不書，其人有闕也。
鄫季姬來寧，公怒止之，以鄫子之不朝也，夏，遇于防，而使來朝。
秋，八月，辛卯，沙鹿崩，晉卜偃曰，期年將有大咎，幾亡國。
冬，秦饑，使乞糴于晉，晉人弗與，慶鄭曰，背施無親，幸災不仁，貪愛不祥，怒鄰不義，四德皆失，何以守國，虢射曰，皮之不存，毛將安傅，慶鄭曰，棄信背鄰，患孰恤之，無信患作，失援必斃，是則然矣，虢射曰，無損於怨，而厚於寇，不如勿與，慶鄭曰，背施幸災，民所棄也，近猶讎之，況怨敵乎，弗聽，退曰，君其悔是哉。
