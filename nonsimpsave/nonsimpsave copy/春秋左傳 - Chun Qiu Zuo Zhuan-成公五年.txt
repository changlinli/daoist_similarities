五年，春，王正月，杞叔姬來歸。
仲孫蔑如宋。
夏，叔孫僑如會晉荀首于穀。
梁山崩。
秋，大水。
冬，十有一月，己酉，天王崩。
十有二月，己丑，公會晉侯，齊侯，宋公，衛侯，鄭伯，曹伯，邾子，杞伯，同盟于蟲牢。
五年，春，原屏放諸齊，嬰曰，我在，故欒氏不作，我亡，吾二昆其憂哉，且人各有能有不能，舍我何害，弗聽，嬰夢天使謂己祭余，余福女，使問諸士貞伯，貞伯曰，不識也，既而告其人曰，神福仁而禍淫，淫而無罰，福也，祭其得亡乎，祭之之明日而亡。
孟獻子如宋，報華元也。
夏，晉荀首如齊逆女，故宣伯餫諸穀。
梁山崩，晉侯以傳召伯宗伯，宗辟重，曰，辟傳，重人曰，待我，不如捷之速也，問其所，曰，絳人也，問絳事焉，曰，梁山崩，將召伯宗謀之，問將若之何，曰，山有朽壤而崩，可若何，國主山川，故山崩川竭，君為之不舉，降服，乘縵，徹樂，出次，祝幣，史辭，以禮焉，其如此而已，雖伯宗，若之何，伯宗請見之，不可，遂以告而從之。
許靈公愬鄭伯于楚，六月，鄭悼公如楚訟，不勝，楚人執皇戌及子國，故鄭伯歸，使公子偃請成于晉，秋，八月，鄭伯及晉趙同盟于垂棘。
宋公子圍龜為質于楚而歸，華元享之，請鼓譟以出，鼓譟以復入，曰，習攻華氏，宋公殺之。
冬，同盟于蟲牢，鄭服也，諸侯謀復會，宋公使向為人辭以子靈之難。
十一月，己酉，定王崩。
