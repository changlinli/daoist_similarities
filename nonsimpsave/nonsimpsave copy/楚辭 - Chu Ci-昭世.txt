世溷兮冥昏，違君兮歸真。乘龍兮偃蹇，高迴翔兮上臻。襲英衣兮緹䌌，披華裳兮芳芬。登羊角兮扶輿，浮雲漠兮自娛。握神精兮雍容，與神人兮相胥。流星墜兮成雨，進瞵盼兮上丘墟。覽舊邦兮滃鬱，余安能兮久居。志懷逝兮心懰慄，紆余轡兮躊躇。聞素女兮微歌，聽王後兮吹竽。魂悽愴兮感哀，腸回回兮盤紆。撫余佩兮繽紛，高太息兮自憐。使祝融兮先行，令昭明兮開門。馳六蛟兮上徵，竦余駕兮入冥。歷九州兮索合，誰可與兮終生。忽反顧兮西囿，睹軫丘兮崎傾。橫垂涕兮泫流，悲余後兮失靈。
