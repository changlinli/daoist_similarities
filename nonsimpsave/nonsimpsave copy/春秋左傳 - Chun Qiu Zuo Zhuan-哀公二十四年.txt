二十四年，夏，四月，晉侯將伐齊，使來乞師，曰，昔臧文仲以楚師伐齊取穀，宣叔以晉師伐齊，取汶陽，寡君欲徼福於周公，願乞靈於臧氏，臧石帥師會之，取廩丘，軍吏令繕，將進，萊章曰，君卑政暴，往歲克敵，今又勝都，天奉多矣，又焉能進，是躗言也，役將班矣，晉師乃還，餼臧石牛，大史謝之，曰，以寡君之在行，牢禮不度，敢展謝之。
邾子又無道，越人執之以歸，而立公子何，何亦無道。
公子荊之母嬖，將以為夫人，使宗人釁夏獻其禮，對曰，無之，公怒曰，女為宗司，立夫人，國之大禮也，何故無之，對曰，周公及武公娶於薛，孝，惠，娶於商，自桓以下娶於齊，此禮也，則有若以妾為夫人，則固無其禮也，公卒立之，而以荊為大子，國人始惡之。
閏月，公如越，得大子適郢，將妻公，而多與之地，公孫有山，使告于季孫，季孫懼，使因大宰嚭，而納賂焉，乃止。
