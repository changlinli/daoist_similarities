成廟釁之以羊，君玄服立於寢門內，南向。祝、宗人、宰夫、雍人皆玄服。
宗人曰：「請令以釁某廟。」君曰：「諾。」遂入。雍人拭羊，乃行入廟門，碑南，北面東上。雍人舉羊，升屋自中，中屋南面，刲羊，血流于前，乃降。
門以雞，有司當門北面，雍人割雞屋下當門，郟室，割雞於室中，有司亦北面也。
既事，宗人告事畢，皆退。反命于君，君寢門中南向。宗人曰：「釁某廟事畢。」君曰：「諾。」宗人請就燕，君揖之，乃退。
