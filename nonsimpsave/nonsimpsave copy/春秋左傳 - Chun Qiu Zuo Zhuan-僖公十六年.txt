十有六年，春，王正月，戊申朔，隕石于宋五，是月，六鷁退飛，過宋都。
三月，壬申，公子季友卒。
夏，四月，丙申，鄫季姬卒。
秋，七月，甲子，公孫茲卒。
冬，十有二月，公會齊侯，宋公，陳侯，衛侯，鄭伯，許男，邢侯，曹伯，于淮。
十六年，春，隕石于宋五，隕星也，六鷁退飛，過宋都，風也，周內史叔興聘于宋，宋襄公問焉，曰，是何祥也，吉凶焉在，對曰，今茲魯多大喪，明年齊有亂，君將得諸侯而不終，退而告人曰，君失問，是陰陽之事，非吉凶所生也，吉凶由人，吾不敢逆君故也。
夏，齊伐厲，不克，救徐而還。
秋，狄侵晉，取狐廚，受鐸，涉汾，及昆都，因晉敗也。
王以戎難告于齊，齊徵諸侯而戍周。
冬，十一月，乙卯，鄭殺子華。
十二月，會于淮，謀鄫，且東略也，城鄫，役人病，有夜登丘而呼曰，齊有亂，不果城而還。
