仌：凍也。象水凝之形。凡仌之屬皆从仌。
冰：水堅也。从仌从水。
癛：寒也。从仌廩聲。
凊：寒也。从仌青聲。
凍：仌也。从仌東聲。
𠗲：仌出也。从仌朕聲。《詩》曰：「納于𠗲陰。」
凘：流仌也。从仌斯聲。
凋：半傷也。从仌周聲。
冬：四時盡也。从仌从夂。夂，古文終字。
冶：銷也。从仌台聲。
凔：寒也。从仌倉聲。
冷：寒也。从仌令聲。
𠗙：寒也。从仌圅聲。
㓖：風寒也。从仌畢聲。
冹：一之日㓖冹。从仌犮聲。
凓：寒也。从仌栗聲。
𠘝：寒也。从仌賴聲。
