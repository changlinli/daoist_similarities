元年，春，王正月。
齊師，宋師，曹伯，次于聶北，救邢。
夏，六月，邢遷于夷儀，齊師，宋師，曹師，城邢。
秋，七月，戊辰，夫人姜氏薨于夷，齊人以歸。
楚人伐鄭。
八月，公會齊侯，宋公，鄭伯，曹伯，邾人，于檉。
九月，公敗邾師于偃。
冬，十月，壬午，公子友帥師敗莒師于酈，獲莒拏。
十有二月，丁已，夫人氏之喪至自齊。
元年，春，不稱即位，公出故也，公出復入不書，諱之也，諱國惡，禮也。
諸侯救邢，邢人潰，出奔師，師遂逐狄人，具邢器用而遷之，師無私焉。
夏，邢遷于夷儀，諸侯城之，救患也，凡侯伯，救患，分災，討罪，禮也。
秋，楚人伐鄭，鄭即齊故也，盟于犖，謀救鄭也。
九月，公敗邾師于偃，虛丘之戍將歸者也。
冬，莒人來求賂，公子友敗諸酈，獲莒子之弟拏，非卿也，嘉獲之也，公賜季友汶陽之田，及費。
夫人氏之喪至自齊，君子以齊人殺哀姜也，為已甚矣，女子從人者也。
