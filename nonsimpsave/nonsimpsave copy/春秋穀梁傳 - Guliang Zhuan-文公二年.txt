二年春，王二月甲子，晉侯及秦師戰於彭衙。秦師敗績。丁丑，作僖公主。作，為也。為僖公主也。立主，喪主於虞，吉主於練。作僖公主，譏其後也。作主、壞廟有時日，於練焉壞廟。壞廟之道，易簷可也，改塗可也。
三月乙巳，及晉處父盟。不言公，處父伉也，為公諱也。何以知其與公盟？以其日也。何以不言公之如晉？所恥也。出不書，反不致也。
夏，六月，公孫敖會宋公、陳侯、鄭伯、晉士谷，盟於垂斂。內大夫可以會外諸侯。
自十有二月不雨，至於秋七月。歷時而言不雨，文不憂雨也。不憂雨者，無志乎民也。
八月丁卯，大事於大廟，躋僖公。大事者何？大是事也，著祫、嘗。祫祭者，毀廟之主，陳於大祖，未毀廟之主，皆升合祭於大祖。躋，升也，先親而後祖也，逆祀也。逆祀，則是無昭穆也。無昭穆，則是無祖也。無祖，則無天也。故曰：文無天。無天者，是無天而行也。君子不以親親害尊尊，此《春秋》之義也。
冬，晉人、宋人、陳人、鄭人伐秦。公子遂如齊納幣。
二年春，王二月甲子，晉侯及秦師戰於彭衙。秦師敗績。丁丑，作僖公主。作，為也。為僖公主也。立主，喪主於虞，吉主於練。作僖公主，譏其後也。作主、壞廟有時日，於練焉壞廟。壞廟之道，易簷可也，改塗可也。
三月乙巳，及晉處父盟。不言公，處父伉也，為公諱也。何以知其與公盟？以其日也。何以不言公之如晉？所恥也。出不書，反不致也。
夏，六月，公孫敖會宋公、陳侯、鄭伯、晉士谷，盟於垂斂。內大夫可以會外諸侯。
自十有二月不雨，至於秋七月。歷時而言不雨，文不憂雨也。不憂雨者，無志乎民也。
八月丁卯，大事於大廟，躋僖公。大事者何？大是事也，著祫、嘗。祫祭者，毀廟之主，陳於大祖，未毀廟之主，皆升合祭於大祖。躋，升也，先親而後祖也，逆祀也。逆祀，則是無昭穆也。無昭穆，則是無祖也。無祖，則無天也。故曰：文無天。無天者，是無天而行也。君子不以親親害尊尊，此《春秋》之義也。
冬，晉人、宋人、陳人、鄭人伐秦。公子遂如齊納幣。
