十有七年，春，齊人，徐人，伐英氏。
夏，滅項。
秋，夫人姜氏會齊侯于卞。
九月，公至自會。
冬，十有二月，乙亥，齊侯小白卒。
十七年，春，齊人為徐伐英氏，以報婁林之役也。
夏，晉大子圉為質於秦，秦歸河東而妻之，惠公之在梁也，梁伯妻之，梁嬴孕過期，卜招父與其子卜之，其子曰，將生一男一女，招曰，然，男為人臣，女為人妾，故名男曰圉，女曰妾，及子圉西質，妾為宦女焉。
師滅項，淮之會，公有諸侯之事，未歸而取項，齊人以為討而止公。
秋，聲姜以公故，會齊侯于卞，九月，公至，書曰，至自會，猶有諸侯之事焉，且諱之也。
齊侯之夫人三，王姬，徐嬴，蔡姬，皆無子，齊侯好內，多內寵，內嬖如夫人者六人，長衛姬生武孟，少衛姬生惠公，鄭姬生孝公，葛嬴生昭公，密姬生懿公，宋華子生公子雍，公與管仲屬孝公於宋襄公，以為大子，雍巫有寵於衛共姬，因寺人貂以薦羞於公，亦有寵，公許之，立武孟，管仲卒，五公子皆求立，冬，十月，乙亥，齊桓公卒，易牙入，與寺人貂因內寵以殺群吏，而立公子無虧，孝公奔宋，十二月，乙亥，赴，辛已，夜殯。
