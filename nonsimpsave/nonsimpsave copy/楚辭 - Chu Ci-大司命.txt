廣開兮天門，紛吾乘兮玄雲。令飄風兮先驅，使涷雨兮灑塵。君迴翔兮以下，踰空桑兮從女。紛總總兮九州，何壽夭兮在予！高飛兮安翔，乘清氣兮御陰陽。吾與君兮齋速，導帝之兮九坑。靈衣兮被被，玉佩兮陸離。壹陰兮壹陽，衆莫知兮余所為。折疏麻兮瑤華，將以遺兮離居。老冉冉兮既極，不寖近兮愈疏。乘龍兮轔轔，高駝兮沖天。結桂枝兮延竚，羌愈思兮愁人。愁人兮柰何，願若今兮無虧。固人命兮有當，孰離合兮可為？
