元光元年冬。初令郡國貢孝廉各一人。董仲舒始開其議。仲舒、廣川人也。初景帝時為博士。下帷讀書。弟子以次傳授其業。或莫見面。蓋三年不闚其園。其精專如此。進退容止。非禮不行。學士皆尊師之。後應賢良舉。上策曰。夫守文之君。當塗之士。皆欲明先王之道。以戴翼世主者甚眾。然猶不能。豈所操持失其統歟。固天降命不可復反歟。必推之於大中而後息歟。三代受命。其符安在。災異之變。何稱而起。性命之情。或夭或壽。或仁或鄙。習聞其號。未昭其理。今欲風流而令行。輕刑而姦改。何修而臻於此。具明以喻朕意。靡有所隱。仲舒對曰。臣謹案春秋。以觀天人之際。甚可畏也。國家將有失道之敗。而天乃先出災害以譴告之。不知自省。又降怪異以驚恐之。尚不知變。而後傷敗乃至。自非大無道之世。天欲盡扶持而全安之。事在勉彊而已。勉彊學問。則聞見博而智益明矣。勉彊行道。則德日起而大有功矣。詩云。夙夜匪懈。書云懋哉懋哉。皆勉彊之謂也。昔周道衰於幽厲。非道亡也。而幽厲不由道也。宣王修文武之業。周道粲然復至矣。非天降命。不可復反也。所操持悖謬。失其統也。臣聞非人力所致而自至者。此受命自然之符也。天下同心歸之。若子歸父母。是亦受命之符也。夫天瑞應精誠而至。書曰。白魚入於王舟。有火復於王屋。流為赤烏。此蓋受命之符也。及末代衰微。廢德義。任刑罰。刑罰不中。則生邪氣。邪氣積於下。怨惡畜於上。上下不和。則陰陽繆矣。而妖孽生矣。此災異所緣而起也。臣聞命者。天之令也。性者。生之質也。情者。人之欲也。或夭或壽。或仁或鄙。陶冶而成之。不能純粹。又治亂之所生。故不能齊一也。堯舜行德則民仁壽。桀紂行暴則民鄙夭。夫下之從上。猶泥之在鈞。唯陶者之所為。綏之斯安。動之斯來。此之謂也。臣謹案春秋。求王道之端。得之於正。正次王。王次春。春者。天之所為也。正者。王之所為也。其意曰。上承天之所為。下以正己所為也。然則王者所為。必則於天道。天道之大者在於陰陽。陽為德。陰為刑。刑德不失而歲功成。今廢先王德教之官。而獨任執法之吏。而欲德化之被四表。固難成也。春秋謂一為元。一者萬物所從始也。元者辭之所謂本也。謂一為元者。示太始而欲正其本也。故為人君者。正其本心以正朝廷。朝廷正以正萬民。萬民正以正四方。四方正遠近莫不皆正也。則陰陽調而風雨時。群生和而萬民植。福祥畢至而王道成矣。孔子曰。鳳鳥不至。河不出圖。吾已矣夫。自傷不能致此物。而身卑賤不能致也。今陛下居得致之位。又有能致之資。然而天地未一應瑞者。凡以教化之不立。而萬民不正故也。民之從利。如水之走下。非教化隄防之不能禁也。聖人之繼亂世。埽除其跡而去之。復修教化而崇起之。夫秦滅先聖之道。為苟且之治。故立十四年而亡。其遺毒餘戾。至今未滅。琴瑟不調。甚者必解而更張之。為政而不行之甚者。必變而更化之。漢承暴秦之後。宜變其跡。乃可善治。三代相救。夏尚忠。商尚敬。周尚文。今漢宜少損周之文。用夏之忠。王者有改制之名。無變道之實。然所祖不同者。救病扶衰。所遭之變然也。又曰。古所謂功者。以任官稱職為美。不謂積日纍久也。小材雖纍日不離於小官。賢才雖未久不害為宰相。是以有司竭其務。治其業。今則不然。纍日以取貴。積久以致官。是以賢不肖不得其真。宜勿以日月為功。誠以賢能為實。使郡國各擇吏民之賢者。歲貢一人以給宿衛。所貢得賢者有賞。不肖者行罰。如此率天下賢能。可得而官也。又曰。積小者大。慎微者著。積善在身。猶長日加益。人不知也。積惡在身。猶火之消膏。人不見也。非明乎情性。察乎流俗者。孰能識之。天之所分與。與之齒者去其角。傅其翼者兩其足。是所受者大。不得取其小也。古之食祿者。不食於民力。是與天意同也。昔公儀休相魯。去織婦。拔園葵。曰臣也已食祿矣。又奪園夫妻女工之利乎。夫遑遑求財利。常恐匱乏者。庶人之意也。遑遑求仁義。常恐不能化民者。大夫之意也。易曰。負且乘。致寇至。此言處君子之位者。不可以庶人行也。又曰。春秋大一統。一者天地之常經。古今之通義也。今師師異道。人人異論。百家殊方。旨意不同。是以上無以持一統。法制數變。下不知所守。臣愚以為諸不在六藝之科。非孔氏之術者。皆絕其道。勿使並進。邪僻之說滅息。然後統紀可一。法度可明。民知所從矣。仲舒對策。擢為江都相。時易王甚驕而好勇。問仲舒曰。越王與大夫種后庸范蠡謀伐吳。遂滅之。孔子稱殷有三仁焉。寡人亦以越有三仁。仲舒對曰。昔魯君伐齊。問柳下惠曰。吾伐齊何如。對曰不可。歸而有憂色。曰吾聞伐國者不可問仁人。此問何為至於我哉。徒見問耳。且猶羞之。況設詐而伐吳乎。由是言之。越曾無一仁矣。仁人者。正其誼不謀其利。明其道不計其功。是故仲尼之門。五尺之童。羞稱五伯。為其先詐力而後仁義也。王曰善哉。及其去位居家。絕不問家產業。以修學著書為事。所著凡百三十篇。而說春秋事復數十篇。朝廷有大議。使者就其家而問之。國家大議。多仲舒發之。春二月丙辰晦。日有食之。車騎將軍李廣屯雲中。車騎將軍程不識屯鴈門。以備匈奴。六月罷。廣、隴西人也。為將得士眾心。無部曲行陣。善就水草頓舍。人人自便。不擊刁斗自衛。幕府少文書。而程不識正行伍部曲營陣。擊刁斗自衛。吏治軍簿至明。士卒不得自便。而俱為名將。夏四月。赦天下。復七國宗室削絕屬籍。五月。詔舉賢良。秋七月癸未。先晦一日。日有食之。是歲天星盡動搖。上問候星者。對曰。星搖。民將勞也。
二年冬十月。行幸雍。祠五畤。始詔公卿議伐匈奴。匈奴者。其先夏后氏之苗裔。其在於古曰淳維。匈奴始祖名薰粥氏。山戎獫狁是也。始祖居於北邊。隨水草畜牧而轉徙。居無城郭耕田之業。然亦各有分地。無文法。以言語為約束。其俗寬則射獵。急則習戰。長兵則弓矢。短兵則矛鋋。見利則進。不利則退。食肉衣皮。壯者食肥美。老者飲食其餘。父死則妻其母。弟兄死皆娶其妻。其俗有名不諱。無文字。自商周已來。世為中國患。至匈奴姓攣鞮氏。國人稱之曰撐犁孤塗。若單于匈奴。謂天為撐犁。謂子為孤塗。若言天子也。單于者。廣大之貌。言其單于然也。置左右賢王。左右谷蠡王。左右大將軍。左右大當戶。凡二十四長。其大臣皆世官職。左賢王將居東方。上谷之東。北接穢貊朝鮮。右賢王將居西方治上郡。西接氐羌。而單于庭直代郡雲中。歲正月。諸王長小會單于庭。五月。大會龍庭。而祭其先祖。天地鬼神。秋大會蹛林。校閱人畜。其法拔刃尺者死。盜者沒入其家財。單于朝拜日。夕拜月。其座長左而北面。日尚戊巳。其送死有棺槨衣衾。而無封樹。喪服。近幸臣妾從死者。多至數十人。舉事常隨月。月盛壯則進兵。月虧則退兵。其攻戰斬首虜。則賜一卮酒。而得所虜獲。因以與之。得人因為奴婢。故其戰人人自趨利。秦始皇時。使蒙恬將數十萬眾。北擊胡。悉收河南地。因河為塞。築四十四縣臨河。徙譴人民以充之。因山險谿峻。繕治之。起臨洮至遼東萬餘里。是時匈奴單于曰頭曼。頭曼不勝秦北徙。十有餘年。頭曼太子名冒頓。殺父而立。是時東胡彊盛。使使請冒頓千里馬。冒頓問群臣。群臣皆曰。此匈奴寶馬也。勿與。冒頓曰。奈何與鄰國愛一馬乎。遂與之。又使人請冒頓一閼氏。冒頓問左右。左右皆怒。請擊之。冒頓曰。奈何與鄰國愛一女子乎。復以與之。東胡以冒頓為畏己。愈驕。匈奴間有棄地不居者千里。東胡又使求之。冒頓問群臣。群臣或曰。此棄地。與之。於是冒頓大怒曰。此地者國之本也。何與之有。斬言與地者。即上馬。令有後出者斬。遂東襲擊東胡。東胡不設備。遂破滅東胡。西擊月氐東并樓煩白羊河南。悉收秦所奪地。遂入侵燕代。北服渾窳屈射丁零高昆新黎之國。控弦之士四士餘萬。自上古已來。唯冒頓為彊大。高帝有平城之圍。時冒頓為書戲慢甚不敬。高后怒。詔群臣議擊之。樊噲曰。願將十萬眾橫行匈奴中。中郎將季布曰。噲可斬也。高帝困於平城。噲為大將軍。不能以四十萬解高祖之圍。而欲以十萬乘橫行匈奴中。是面謾也。且夷狄如禽獸。得其善言不足喜。得其惡言不足怒。高后曰善。乃遣使報單于書。卑辭厚荅。遺以御車二乘。馬十騎。單于又遣使來謝。至文帝遺老上單于書。封以尺一牘。印曰皇帝敬問單于。單于報以尺二牘。封皆大辭。曰天地所生。日月所置。匈奴大單于敬問皇帝。自是數侵邊。及單于背約寇邊無已。於是上議伐之。大行王恢曰。匈奴和親。率不過數歲。請擊之。御史大夫韓安國以為匈奴輕疾之兵也。至如飆風。去如流電。居處無常。難得而制。今將卷甲親舉。深入長驅。從行則迫脅。橫行則中絕。徐行則後利。疾行則糧絕。難以為功。聖人以天下為度者也。不以私怒傷天下公議。故高帝始結和親。孝文遵其約。二聖之跡。足以為效。王恢曰。五帝不相襲禮。三王不相沿樂。各因時宜也。且言擊之者。固非發兵而深入也。將順單于之欲。誘而致之於邊。選驍騎羽林壯士。陰為之備。吾勢已定。或營其左。或營其右。或當其前。或當其後。單于必可擒也。上從恢議。夏六月。護國將軍韓安國、饒騎將軍李廣、輕車將軍公孫賀、屯騎將軍王恢、材官將軍李息、襲匈奴。陰使鴈門馬邑豪聶壹詐亡入匈奴。謂單于曰。吾能斬馬邑令以降。則物可盡得也。單于愛信之。令歸為間。壹乃詐斬死罪囚頭。懸邑城上。以示單于使者。使者還。單于乃將十萬騎入武川塞。是時漢兵三十餘萬伏馬邑旁草中。王恢李息約從代出擊輜重。單于未到馬邑百餘里。鴈門尉吏行徼。單于大驚而還曰。吾得尉吏。天也。以為天王。乃遠走。兵追至塞。不及乃罷。上大怒恢首謀。不出兵擊單于輜重也。恢自殺。時主父偃上書諫伐匈奴曰。臣聞怒者逆德。兵者凶器。爭者末節。數戰窮武。未有不悔者也。始皇務勝不休，欲攻匈奴。李斯諫曰。匈奴無城郭之居。委積之守。遷徙鳥竄。難得而制也。輕兵深入。糧食必絕。運糧以行。重不及事。得其地。不可以耕而食也。得其人。不可役而畜也。勝必殺之。非仁德也。疲弊中國。甘心匈奴。非完計也。始皇不聽。出兵攻胡。卻地千里。皆澤鹵不生五穀。然後發天下丁男。以戍河北。飛芻輓粟。以遠轉輸。率三十鐘而致一石。天下所以叛也。夫兵久則變生。事苦則慮易。周書曰。安危在出令。存亡在所用。願陛下熟計之。偃凡上十事。其一事諫伐匈奴。九事為律令。燕人徐樂上書曰。天下之患。在於土崩。不在瓦解。秦之末世。天下大壞。是謂土崩。吳楚七國之時。是謂瓦解。今關東比年穀不登。民多困窮。不安其處。故易動。易動者。土崩之勢也。故明主之要。期在於使天下無土崩之勢而已。臨淄人嚴安上書曰。今天下奢侈。車馬衣裘宮室。皆競修飾。夫養失而泰。樂失而淫。禮失而采。教失而偽。偽采淫泰。非範民之道也。是以天下逐利而已。臣願為民制度。以防其淫。使富貧不相踰。以和其心。心和志定。則盜賊消。刑罰少。陰陽和。萬物審也。昔秦北構禍於胡。南樹怨於越。宿兵於無用之地。丁男被甲。丁女轉輸。苦不聊生。自經於野樹。死者相望。故絕世滅祀。窮兵之禍也。周失之弱。秦失之彊。不變之患也。此三人同日上書。上皆召見。謂之曰。公等家皆安在。何相見之晚也。皆拜郎中。而偃一歲四遷。至太中大夫。上自即位好士。既舉賢良。赴闕上書自衛者甚眾。其上第者見尊寵。下者賜帛罷。若嚴助朱買臣吾丘壽王司馬相如主父偃徐樂嚴安東方朔枚皋膠倉終軍嚴忌等。皆以材能。並在左右每大臣奏事。上令助等辨論之。中外相應以義理之文。秋九月。令民大酺五日。
三年春。河水徙頓丘。自東南入于渤海。夏五月。封高帝功臣後五人並為列侯。河決濮陽。凡十六郡。發卒十萬救河決。起龍淵宮。
四年冬十有二月。魏其侯竇嬰棄市。初。嬰之貴重也。田蚡常奉事之。及嬰廢而蚡甚用事。蚡從嬰請田。嬰弗與。曰。老僕雖棄。寧可以勢奪乎。故太僕潁川灌夫與嬰善。亦怒蚡。蚡聞之曰。蚡事魏其侯。無所不可。而愛數頃田。且灌夫何與也。灌夫家在潁川橫甚。蚡乃請案灌夫家事。灌夫亦持蚡陰事。賓客和之俱止。蚡取燕王女為家人。太后詔列侯宗室皆當賀。嬰過要灌夫。欲與夫俱行。夫不欲往。嬰曰。事已和矣。固請與行。夫行酒至蚡。蚡曰不得持滿。夫怒蚡。因嘻笑曰。將軍貴人也。釋之。次至汝陰侯灌賢。程不識方相與耳語。未得持酒。夫乃發怒。罵賢及程不識。蚡謂夫曰。程李俱為東西衛尉。今眾辱程將軍。獨不為李將軍地乎。李將軍者。李廣也。夫素所敬也。夫曰。今日斬頭穿胸。何知程李乎。座稍稍罷出。蚡令騎留夫。或按夫頭令謝。夫怒不肯謝。蚡乃麾騎縛夫。召御史曰。今日召宗室有詔。灌夫罵坐不敬。繫居室。按其前事。遣吏分捕灌夫支屬。皆棄市。竇嬰欲救灌夫。其夫人止之。嬰曰。終不令灌仲孺死。嬰獨生。乃還其家。竊出上書召見。具言灌夫事不足誅。上欲赦之。蚡固爭之。上令兩廷尉辨其事。御史大夫韓安國兩順之。主爵都尉汲黯是竇嬰。內史鄭當時亦是竇嬰。而復不堅其辭。莫敢對。上怒內史曰。公平生數言魏其侯武安侯之短長。今日廷論。乃局趣效轅下駒。吾并斬若屬矣。即罷起。太后怒不食。曰我在也。而人皆籍吾兄弟。令我百歲後。皆為魚肉乎。上使御史薄責嬰。劾繫都司空。嬰令兄子上書。幸復召見。初景帝時。嬰常受遺詔。曰事有不便。輒以便宜上書。案尚書大行無遺詔。詔書獨藏在嬰家。丞相乃奏劾嬰矯先帝令。遂棄市。而灌氏族矣。春三月。丞相田蚡薨。蚡疾一身盡痛。若有人擊之者。呼曰服罪服罪。上使見鬼者瞻之。曰魏其侯與灌夫共手笞之。蚡初折節好士。以釆名譽。每奏事。語移曰。所言輒聽。薦人或起家至二千石。上曰。君除吏盡未。吾亦欲除吏。其用事如此。後甚驕恣。嘗請考工地。欲以益宅。上怒曰。何不遂取武庫。蚡治宅舍。請甲第田園極膏腴。前堂羅鐘鼓。立曲旃。後室婦女以百數。珍物玩好狗馬。不可勝數。淮南王安來朝。蚡以太尉迎安霸上。謂安曰。上未有太子。大王最賢。高帝孫。如一旦晏駕。非大王當立誰哉。淮南王大喜。多厚贈蚡。至灌夫事。上不直蚡。以太后故屈。及後聞淮南王事。上曰。若武安侯在族之矣。初魏其侯用事。賓客甚盛。後廢棄。客皆移於武安侯。唯灌夫獨不去。初。灌夫父張孟為潁陰侯。灌嬰舍人得幸。嬰進之至二千石。故冒灌氏。姓。吳楚反時。孟以校尉戰死。時夫從軍。不肯隨歸。願取吳王頭若將軍。以報父讎。於是被甲持戟。募軍中壯士所善。願從者數十人。及出壁門。莫敢進。獨兩人及騎奴十餘人。馳入吳軍之麾下。所殺傷數十人。不復得前。還。獨與一騎歸。夫身中大創十餘處。幾至於死。創少瘳。復請行。太尉固留之乃止。由是勇義聞於天下。夏四月。隕霜殺草。五月地震。赦天下。丁巳。平棘侯薛澤為丞相。御史大夫韓安國免。秋九月。中尉張歐為御史大夫。以仁厚見尊重。
五年春正月。河間王德薨。諡獻王。德好學。修禮樂。造次必於儒者。道術之士。自四方至者。皆得古文之書。先是來朝。上策問三十餘事。具推道術而對。文約旨明。上甚重之。夏。發巴蜀民治南夷道。南夷道君長有十數。夜郎最大。其西靡漠之屬以十數。靡漠最大。自靡漠以北。君長以十數。卬都最大。皆椎髻耕田。有聚邑。其外西自桐師以東至葉榆。名為越嶲昆明。皆編髮隨畜遷徙。無常居。大君長地方可數千里。自越嶲以東北。君長以十數。莋都最大。自莋都以東北。君長以十數。冉駹最大。其俗或土著。或移徙。自冉駹以東北。君長以十數。白馬最大。此皆巴蜀外西南夷也。初楚莊王使將軍莊蹻。循江略地黔中南以西。蹻至靡漠。地方三百里。其旁平地肥饒數千里。既克定之。會秦奪楚巴黔中郡。道塞不通。蹻因以其眾王靡漠。變服從其俗。秦時嘗通伍人之道。於此諸國。頗置長吏。漢興皆棄之。及大行王恢之救越也。使鄱陽令唐蒙使於南越。越食蒙以枸醬。蒙問所從來。曰。從西北牂牁江。江廣數千里。出鄱禺城下。蒙因上書曰。南越地東西皆萬餘里。名為外臣。實一州主。今以長沙豫章往來。水道絕難。竊聞夜郎精兵可數十萬。若從夜郎浮船下牂牁。出其不意。此制越一奇也。可通夜郎道為置吏。上許之。乃拜蒙中郎將。發巴蜀兵千餘人。奉幣帛見夜郎侯。喻以威德。為置長吏。旁小邑皆貪漢繒帛。以為道遠。漢終不能有也。故皆且聽命。司馬相如亦言西南夷卬莋可置都。上悅之。以相如為中郎將。往喻意。皆聽命。後西南夷數反。發兵興徭役。費用甚多。相如知其難通。業已建之。乃假巴蜀之論以諷上。且以宣其使旨於百姓曰。蓋聞天子之於夷狄也。其義羈縻勿絕而已。今已罷三郡之士。通夜郎之塗。二年於茲。而功不竟。士卒勞倦。萬民不贍。今又接之以西夷。百姓力屈。恐不能卒業。此使者之纍也。夫卬莋西僰之人。與中國不並也。其已久矣。仁者不能以德來。彊者不能以力并。意者殆不可乎。夫割齊民以附夷狄。弊所恃以事無用。鄙人固陋。不識所謂。使者荅曰。蓋世有非常之人。然後有非常之事。有非常之事。然後有非常之功。非常者。固常人之所異也。故曰非常之原。黎民懼焉。及臻厥功。天下宴然也。夫賢君之踐位也。豈將委瑣偓促。拘文牽俗。循誦習傳。當世取悅而已哉。將必崇論宏議。創業垂統。為萬世規。故馳騖於兼容并包而勤思乎參天兩地。今封彊之內。冠帶之倫。咸獲嘉祉。靡有闕遺矣。而夷狄殊俗之國。遼絕異黨之地。舟車不通。人跡罕至。政教未加。流風猶微。內之則犯義侵禮於邊境。外之則邪行橫作放殺其上。君臣易位。尊卑失序。父兄不辜。沖幼奴虜。繫縲嗥泣。內鄉而怨曰。蓋聞中國至仁。德洋恩普。品類群物。靡不樂其所。今獨曷為遺忘已。舉踵思望。如枯旱之望雨。上聖之心。又焉能已矣。故乃北出師以討彊胡。南馳使以誚勁越。四面之人風德。二方之君鱗集仰流。願得受號者以億計。故乃關沫若、徼牂牁。鏤靈山。梁孫原。創道德之塗。垂仁義之統。將博恩廣施。遠撫長駕。使疏逖不閉。曶爽闇昧。得曜光明。偃甲兵於此。息攻伐於彼。遐邇同體。中外禔福。不亦康乎。夫拯民於沈溺。奉至尊之休德。反衰世之凌遲。繼周室之絕業。天子之急務也。百姓雖勞。惡得已乎。方將增泰山之封。加梁父之事。鳴和鸞而揚雅頌。上咸五帝。下登三王。觀者未睹旨。聽者未聞音。夫鷦鵬已翔於寥廓。而羅者猶視於藪澤。豈不哀哉。是時又發卒萬人。治鴈門阻險。秋七月。大風拔木。乙巳。皇后陳氏廢。皇后。堂邑侯陳午女也。午即嬰孫也。嬰封堂邑侯。午尚長公主嫖。上為太子時。長公主有力焉。故太后取公主女配太子。及為皇后。驕恣擅權寵十餘年。無子。又挾婦人媚道。故廢。時長公主寡居五十餘矣。有董偃者。年十三。隨其母賣珠於主家。主見其姣好。因留第中。出則執轡。入則侍內。使散財交士。令府中曰。董君所散。一日金滿百斤。帛滿千匹。乃白之。其後主稱疾。疾瘳。請上臨之。欲因是以見董偃。上曰。願謁主人公。公主脫簪珥。徒跣頓首謝。因引偃。偃著綠幘碧侬伏殿下。上為之起。寵遇之。自是董偃貴寵聞於天下。後上為主置酒宣室。使謁者引納董君。侍郎東方朔避戟而前曰。董偃有斬罪三。安得入乎。偃以人臣。私侍公主。其罪一也。敗男子之禮。以傷王制。其罪二也。偃不遵經學。以奢侈狗馬。干上之欲。始為淫首。其罪三也。上默然。良久曰。吾業以設酒。後而改之。朔曰。不可。夫宣室。先帝之正處也。非法度之正不得入也。故淫亂之漸。其變為篡。豎貂為淫。而易牙作患。慶父誅而魯國全。管蔡戮而周室安。上曰善。更置酒北宮。引納董君。賜朔金三十斤。自偃之後。諸公主行多僻恣者矣。上妹之子尚上女夷安公主。驕放犯罪死。左右為之請。上流涕曰。廢先帝之法。吾何面目入郊廟乎。乃哀不能自勝。朔進曰。臣聞樂太甚則陽溢。悲太甚則陰損。聖王為政。賞不避仇讎。誅不阿親戚。陛下行之。天下幸甚。臣昧死再拜上千萬壽。上嘗問朔曰。吾欲化天下。豈有道乎。朔對曰。孝文帝自衣戈綈。足履革秽。集上書囊以為殿帷。以道德為麗。以仁義為準。於是天下昭然大化。今陛下崇苑囿。起建章。左鳳闕。右神明。號千門萬戶。木土衣緹繡。犬馬被繢罽。宮人簪玳瑁。垂珠璣。設戲車。教馳逐。飾文采奇怪。撞千石之鐘。擊雷霆之鼓。作俳優。舞鄭女。上為淫侈如此。而欲民不奢佚。事之難也。陛下誠能用臣朔之計。摧甲乙之帳。焚之於四達之衢。卻走馬之街。示不復用。則堯舜之隆。可與比而治也。朔又上書自訟。獨不得大官。因陳農戰彊國之計數萬言。專用商鞅韓非之語。文旨放蕩。頗復以詼諧。終不見用。八月。螟蟲。徵賢良文學。上策之曰。蓋聞上古至治。畫衣冠。異章服。而民不犯。陰陽和。風雨時。父不哭子。兄不哭弟。人跡所及。跂行喙息。咸得其宜。今何修而臻此乎。仁義禮智。四者之宜。安所施設。天人之符。廢興何如。淄川人公孫弘對曰。臣聞厚賞重刑。未足以勸善禁非。必信而已矣。是故因能而任官則分職治。去無用之言則事情得。不作無用之器則賦斂省。不奪民時。不妨民力。則百姓富。有德者進、無德者退。則朝廷明。有功者上。無功者下。則群臣悅。罰當罪則姦邪止。賞當功則群下勸。凡此八者。治之本也。故養民者。禁之則不爭。治之則不怨。有禮則不暴。愛之則親上。此有天下之急也。罰不違義。則民服而不離。和不遠禮。則民親而不慢。故畫衣冠。異章服。而民不犯者。此道素行也。臣聞之。氣同則相從。聲比則相應。人主和德於上。則萬類和洽於下。故心和則氣和。氣和則形和。形和則聲和。聲和則天地之和應也。故曰陰陽和。風雨時。甘露降。五穀登。山不童。澤不涸。嘉禾興。朱草生。此和之至也。故形和則無疾。無疾則不失。故父不哭子。兄不哭弟。遠方民物。莫不蒙化。此和之極也。臣聞之。致利害。除愛憎。無私謂之仁。明是非。立可否。謂之義。進退有度。尊卑有分。謂之禮。擅殺生之柄。通壅塞之路。謂之權。審輕重之數。論得失之道。使遠近情偽。必見於上。謂之智術。凡此四者。治之大用也。得其要術。則天下安樂。法設而不用。不得其術。則主昏於上。官亂於下。故天無私親。順之則和起。逆之則害生。此天人之符也。時對者百餘人。太常奏弘第居下策。上擢弘對為第一。召入見。容貌甚麗。拜為博士。待詔金馬門。弘又上疏曰。先世之吏正。故其民篤。今世之吏邪。故其民薄。政弊而不行。令倦而不聽。使邪吏行弊政。用倦令治薄民。不可得而治。此政之所以失也。臣聞周公旦治天下。期年而變。二年而化。五年而定。唯下之所志。上以書荅焉。問弘稱周公之治。弘能自視孰與周公賢。對曰。臣愚淺薄。無敢比於周公。雖然。愚心曉然見治道之所以然也。夫虎豹牛馬。禽獸之不可制者。及其教馴服習。唯人之從。臣聞揉曲木者不纍日。銷金石者不纍月。夫人之於利害好惡。豈比禽獸木石之類哉。期年而變。臣弘嘗切遲之。上嘉異其言。
元光元年冬。初令郡國貢孝廉各一人。董仲舒始開其議。仲舒、廣川人也。初景帝時為博士。下帷讀書。弟子以次傳授其業。或莫見面。蓋三年不闚其園。其精專如此。進退容止。非禮不行。學士皆尊師之。後應賢良舉。上策曰。夫守文之君。當塗之士。皆欲明先王之道。以戴翼世主者甚眾。然猶不能。豈所操持失其統歟。固天降命不可復反歟。必推之於大中而後息歟。三代受命。其符安在。災異之變。何稱而起。性命之情。或夭或壽。或仁或鄙。習聞其號。未昭其理。今欲風流而令行。輕刑而姦改。何修而臻於此。具明以喻朕意。靡有所隱。仲舒對曰。臣謹案春秋。以觀天人之際。甚可畏也。國家將有失道之敗。而天乃先出災害以譴告之。不知自省。又降怪異以驚恐之。尚不知變。而後傷敗乃至。自非大無道之世。天欲盡扶持而全安之。事在勉彊而已。勉彊學問。則聞見博而智益明矣。勉彊行道。則德日起而大有功矣。詩云。夙夜匪懈。書云懋哉懋哉。皆勉彊之謂也。昔周道衰於幽厲。非道亡也。而幽厲不由道也。宣王修文武之業。周道粲然復至矣。非天降命。不可復反也。所操持悖謬。失其統也。臣聞非人力所致而自至者。此受命自然之符也。天下同心歸之。若子歸父母。是亦受命之符也。夫天瑞應精誠而至。書曰。白魚入於王舟。有火復於王屋。流為赤烏。此蓋受命之符也。及末代衰微。廢德義。任刑罰。刑罰不中。則生邪氣。邪氣積於下。怨惡畜於上。上下不和。則陰陽繆矣。而妖孽生矣。此災異所緣而起也。臣聞命者。天之令也。性者。生之質也。情者。人之欲也。或夭或壽。或仁或鄙。陶冶而成之。不能純粹。又治亂之所生。故不能齊一也。堯舜行德則民仁壽。桀紂行暴則民鄙夭。夫下之從上。猶泥之在鈞。唯陶者之所為。綏之斯安。動之斯來。此之謂也。臣謹案春秋。求王道之端。得之於正。正次王。王次春。春者。天之所為也。正者。王之所為也。其意曰。上承天之所為。下以正己所為也。然則王者所為。必則於天道。天道之大者在於陰陽。陽為德。陰為刑。刑德不失而歲功成。今廢先王德教之官。而獨任執法之吏。而欲德化之被四表。固難成也。春秋謂一為元。一者萬物所從始也。元者辭之所謂本也。謂一為元者。示太始而欲正其本也。故為人君者。正其本心以正朝廷。朝廷正以正萬民。萬民正以正四方。四方正遠近莫不皆正也。則陰陽調而風雨時。群生和而萬民植。福祥畢至而王道成矣。孔子曰。鳳鳥不至。河不出圖。吾已矣夫。自傷不能致此物。而身卑賤不能致也。今陛下居得致之位。又有能致之資。然而天地未一應瑞者。凡以教化之不立。而萬民不正故也。民之從利。如水之走下。非教化隄防之不能禁也。聖人之繼亂世。埽除其跡而去之。復修教化而崇起之。夫秦滅先聖之道。為苟且之治。故立十四年而亡。其遺毒餘戾。至今未滅。琴瑟不調。甚者必解而更張之。為政而不行之甚者。必變而更化之。漢承暴秦之後。宜變其跡。乃可善治。三代相救。夏尚忠。商尚敬。周尚文。今漢宜少損周之文。用夏之忠。王者有改制之名。無變道之實。然所祖不同者。救病扶衰。所遭之變然也。又曰。古所謂功者。以任官稱職為美。不謂積日纍久也。小材雖纍日不離於小官。賢才雖未久不害為宰相。是以有司竭其務。治其業。今則不然。纍日以取貴。積久以致官。是以賢不肖不得其真。宜勿以日月為功。誠以賢能為實。使郡國各擇吏民之賢者。歲貢一人以給宿衛。所貢得賢者有賞。不肖者行罰。如此率天下賢能。可得而官也。又曰。積小者大。慎微者著。積善在身。猶長日加益。人不知也。積惡在身。猶火之消膏。人不見也。非明乎情性。察乎流俗者。孰能識之。天之所分與。與之齒者去其角。傅其翼者兩其足。是所受者大。不得取其小也。古之食祿者。不食於民力。是與天意同也。昔公儀休相魯。去織婦。拔園葵。曰臣也已食祿矣。又奪園夫妻女工之利乎。夫遑遑求財利。常恐匱乏者。庶人之意也。遑遑求仁義。常恐不能化民者。大夫之意也。易曰。負且乘。致寇至。此言處君子之位者。不可以庶人行也。又曰。春秋大一統。一者天地之常經。古今之通義也。今師師異道。人人異論。百家殊方。旨意不同。是以上無以持一統。法制數變。下不知所守。臣愚以為諸不在六藝之科。非孔氏之術者。皆絕其道。勿使並進。邪僻之說滅息。然後統紀可一。法度可明。民知所從矣。仲舒對策。擢為江都相。時易王甚驕而好勇。問仲舒曰。越王與大夫種后庸范蠡謀伐吳。遂滅之。孔子稱殷有三仁焉。寡人亦以越有三仁。仲舒對曰。昔魯君伐齊。問柳下惠曰。吾伐齊何如。對曰不可。歸而有憂色。曰吾聞伐國者不可問仁人。此問何為至於我哉。徒見問耳。且猶羞之。況設詐而伐吳乎。由是言之。越曾無一仁矣。仁人者。正其誼不謀其利。明其道不計其功。是故仲尼之門。五尺之童。羞稱五伯。為其先詐力而後仁義也。王曰善哉。及其去位居家。絕不問家產業。以修學著書為事。所著凡百三十篇。而說春秋事復數十篇。朝廷有大議。使者就其家而問之。國家大議。多仲舒發之。春二月丙辰晦。日有食之。車騎將軍李廣屯雲中。車騎將軍程不識屯鴈門。以備匈奴。六月罷。廣、隴西人也。為將得士眾心。無部曲行陣。善就水草頓舍。人人自便。不擊刁斗自衛。幕府少文書。而程不識正行伍部曲營陣。擊刁斗自衛。吏治軍簿至明。士卒不得自便。而俱為名將。夏四月。赦天下。復七國宗室削絕屬籍。五月。詔舉賢良。秋七月癸未。先晦一日。日有食之。是歲天星盡動搖。上問候星者。對曰。星搖。民將勞也。
二年冬十月。行幸雍。祠五畤。始詔公卿議伐匈奴。匈奴者。其先夏后氏之苗裔。其在於古曰淳維。匈奴始祖名薰粥氏。山戎獫狁是也。始祖居於北邊。隨水草畜牧而轉徙。居無城郭耕田之業。然亦各有分地。無文法。以言語為約束。其俗寬則射獵。急則習戰。長兵則弓矢。短兵則矛鋋。見利則進。不利則退。食肉衣皮。壯者食肥美。老者飲食其餘。父死則妻其母。弟兄死皆娶其妻。其俗有名不諱。無文字。自商周已來。世為中國患。至匈奴姓攣鞮氏。國人稱之曰撐犁孤塗。若單于匈奴。謂天為撐犁。謂子為孤塗。若言天子也。單于者。廣大之貌。言其單于然也。置左右賢王。左右谷蠡王。左右大將軍。左右大當戶。凡二十四長。其大臣皆世官職。左賢王將居東方。上谷之東。北接穢貊朝鮮。右賢王將居西方治上郡。西接氐羌。而單于庭直代郡雲中。歲正月。諸王長小會單于庭。五月。大會龍庭。而祭其先祖。天地鬼神。秋大會蹛林。校閱人畜。其法拔刃尺者死。盜者沒入其家財。單于朝拜日。夕拜月。其座長左而北面。日尚戊巳。其送死有棺槨衣衾。而無封樹。喪服。近幸臣妾從死者。多至數十人。舉事常隨月。月盛壯則進兵。月虧則退兵。其攻戰斬首虜。則賜一卮酒。而得所虜獲。因以與之。得人因為奴婢。故其戰人人自趨利。秦始皇時。使蒙恬將數十萬眾。北擊胡。悉收河南地。因河為塞。築四十四縣臨河。徙譴人民以充之。因山險谿峻。繕治之。起臨洮至遼東萬餘里。是時匈奴單于曰頭曼。頭曼不勝秦北徙。十有餘年。頭曼太子名冒頓。殺父而立。是時東胡彊盛。使使請冒頓千里馬。冒頓問群臣。群臣皆曰。此匈奴寶馬也。勿與。冒頓曰。奈何與鄰國愛一馬乎。遂與之。又使人請冒頓一閼氏。冒頓問左右。左右皆怒。請擊之。冒頓曰。奈何與鄰國愛一女子乎。復以與之。東胡以冒頓為畏己。愈驕。匈奴間有棄地不居者千里。東胡又使求之。冒頓問群臣。群臣或曰。此棄地。與之。於是冒頓大怒曰。此地者國之本也。何與之有。斬言與地者。即上馬。令有後出者斬。遂東襲擊東胡。東胡不設備。遂破滅東胡。西擊月氐東并樓煩白羊河南。悉收秦所奪地。遂入侵燕代。北服渾窳屈射丁零高昆新黎之國。控弦之士四士餘萬。自上古已來。唯冒頓為彊大。高帝有平城之圍。時冒頓為書戲慢甚不敬。高后怒。詔群臣議擊之。樊噲曰。願將十萬眾橫行匈奴中。中郎將季布曰。噲可斬也。高帝困於平城。噲為大將軍。不能以四十萬解高祖之圍。而欲以十萬乘橫行匈奴中。是面謾也。且夷狄如禽獸。得其善言不足喜。得其惡言不足怒。高后曰善。乃遣使報單于書。卑辭厚荅。遺以御車二乘。馬十騎。單于又遣使來謝。至文帝遺老上單于書。封以尺一牘。印曰皇帝敬問單于。單于報以尺二牘。封皆大辭。曰天地所生。日月所置。匈奴大單于敬問皇帝。自是數侵邊。及單于背約寇邊無已。於是上議伐之。大行王恢曰。匈奴和親。率不過數歲。請擊之。御史大夫韓安國以為匈奴輕疾之兵也。至如飆風。去如流電。居處無常。難得而制。今將卷甲親舉。深入長驅。從行則迫脅。橫行則中絕。徐行則後利。疾行則糧絕。難以為功。聖人以天下為度者也。不以私怒傷天下公議。故高帝始結和親。孝文遵其約。二聖之跡。足以為效。王恢曰。五帝不相襲禮。三王不相沿樂。各因時宜也。且言擊之者。固非發兵而深入也。將順單于之欲。誘而致之於邊。選驍騎羽林壯士。陰為之備。吾勢已定。或營其左。或營其右。或當其前。或當其後。單于必可擒也。上從恢議。夏六月。護國將軍韓安國、饒騎將軍李廣、輕車將軍公孫賀、屯騎將軍王恢、材官將軍李息、襲匈奴。陰使鴈門馬邑豪聶壹詐亡入匈奴。謂單于曰。吾能斬馬邑令以降。則物可盡得也。單于愛信之。令歸為間。壹乃詐斬死罪囚頭。懸邑城上。以示單于使者。使者還。單于乃將十萬騎入武川塞。是時漢兵三十餘萬伏馬邑旁草中。王恢李息約從代出擊輜重。單于未到馬邑百餘里。鴈門尉吏行徼。單于大驚而還曰。吾得尉吏。天也。以為天王。乃遠走。兵追至塞。不及乃罷。上大怒恢首謀。不出兵擊單于輜重也。恢自殺。時主父偃上書諫伐匈奴曰。臣聞怒者逆德。兵者凶器。爭者末節。數戰窮武。未有不悔者也。始皇務勝不休，欲攻匈奴。李斯諫曰。匈奴無城郭之居。委積之守。遷徙鳥竄。難得而制也。輕兵深入。糧食必絕。運糧以行。重不及事。得其地。不可以耕而食也。得其人。不可役而畜也。勝必殺之。非仁德也。疲弊中國。甘心匈奴。非完計也。始皇不聽。出兵攻胡。卻地千里。皆澤鹵不生五穀。然後發天下丁男。以戍河北。飛芻輓粟。以遠轉輸。率三十鐘而致一石。天下所以叛也。夫兵久則變生。事苦則慮易。周書曰。安危在出令。存亡在所用。願陛下熟計之。偃凡上十事。其一事諫伐匈奴。九事為律令。燕人徐樂上書曰。天下之患。在於土崩。不在瓦解。秦之末世。天下大壞。是謂土崩。吳楚七國之時。是謂瓦解。今關東比年穀不登。民多困窮。不安其處。故易動。易動者。土崩之勢也。故明主之要。期在於使天下無土崩之勢而已。臨淄人嚴安上書曰。今天下奢侈。車馬衣裘宮室。皆競修飾。夫養失而泰。樂失而淫。禮失而采。教失而偽。偽采淫泰。非範民之道也。是以天下逐利而已。臣願為民制度。以防其淫。使富貧不相踰。以和其心。心和志定。則盜賊消。刑罰少。陰陽和。萬物審也。昔秦北構禍於胡。南樹怨於越。宿兵於無用之地。丁男被甲。丁女轉輸。苦不聊生。自經於野樹。死者相望。故絕世滅祀。窮兵之禍也。周失之弱。秦失之彊。不變之患也。此三人同日上書。上皆召見。謂之曰。公等家皆安在。何相見之晚也。皆拜郎中。而偃一歲四遷。至太中大夫。上自即位好士。既舉賢良。赴闕上書自衛者甚眾。其上第者見尊寵。下者賜帛罷。若嚴助朱買臣吾丘壽王司馬相如主父偃徐樂嚴安東方朔枚皋膠倉終軍嚴忌等。皆以材能。並在左右每大臣奏事。上令助等辨論之。中外相應以義理之文。秋九月。令民大酺五日。
三年春。河水徙頓丘。自東南入于渤海。夏五月。封高帝功臣後五人並為列侯。河決濮陽。凡十六郡。發卒十萬救河決。起龍淵宮。
四年冬十有二月。魏其侯竇嬰棄市。初。嬰之貴重也。田蚡常奉事之。及嬰廢而蚡甚用事。蚡從嬰請田。嬰弗與。曰。老僕雖棄。寧可以勢奪乎。故太僕潁川灌夫與嬰善。亦怒蚡。蚡聞之曰。蚡事魏其侯。無所不可。而愛數頃田。且灌夫何與也。灌夫家在潁川橫甚。蚡乃請案灌夫家事。灌夫亦持蚡陰事。賓客和之俱止。蚡取燕王女為家人。太后詔列侯宗室皆當賀。嬰過要灌夫。欲與夫俱行。夫不欲往。嬰曰。事已和矣。固請與行。夫行酒至蚡。蚡曰不得持滿。夫怒蚡。因嘻笑曰。將軍貴人也。釋之。次至汝陰侯灌賢。程不識方相與耳語。未得持酒。夫乃發怒。罵賢及程不識。蚡謂夫曰。程李俱為東西衛尉。今眾辱程將軍。獨不為李將軍地乎。李將軍者。李廣也。夫素所敬也。夫曰。今日斬頭穿胸。何知程李乎。座稍稍罷出。蚡令騎留夫。或按夫頭令謝。夫怒不肯謝。蚡乃麾騎縛夫。召御史曰。今日召宗室有詔。灌夫罵坐不敬。繫居室。按其前事。遣吏分捕灌夫支屬。皆棄市。竇嬰欲救灌夫。其夫人止之。嬰曰。終不令灌仲孺死。嬰獨生。乃還其家。竊出上書召見。具言灌夫事不足誅。上欲赦之。蚡固爭之。上令兩廷尉辨其事。御史大夫韓安國兩順之。主爵都尉汲黯是竇嬰。內史鄭當時亦是竇嬰。而復不堅其辭。莫敢對。上怒內史曰。公平生數言魏其侯武安侯之短長。今日廷論。乃局趣效轅下駒。吾并斬若屬矣。即罷起。太后怒不食。曰我在也。而人皆籍吾兄弟。令我百歲後。皆為魚肉乎。上使御史薄責嬰。劾繫都司空。嬰令兄子上書。幸復召見。初景帝時。嬰常受遺詔。曰事有不便。輒以便宜上書。案尚書大行無遺詔。詔書獨藏在嬰家。丞相乃奏劾嬰矯先帝令。遂棄市。而灌氏族矣。春三月。丞相田蚡薨。蚡疾一身盡痛。若有人擊之者。呼曰服罪服罪。上使見鬼者瞻之。曰魏其侯與灌夫共手笞之。蚡初折節好士。以釆名譽。每奏事。語移曰。所言輒聽。薦人或起家至二千石。上曰。君除吏盡未。吾亦欲除吏。其用事如此。後甚驕恣。嘗請考工地。欲以益宅。上怒曰。何不遂取武庫。蚡治宅舍。請甲第田園極膏腴。前堂羅鐘鼓。立曲旃。後室婦女以百數。珍物玩好狗馬。不可勝數。淮南王安來朝。蚡以太尉迎安霸上。謂安曰。上未有太子。大王最賢。高帝孫。如一旦晏駕。非大王當立誰哉。淮南王大喜。多厚贈蚡。至灌夫事。上不直蚡。以太后故屈。及後聞淮南王事。上曰。若武安侯在族之矣。初魏其侯用事。賓客甚盛。後廢棄。客皆移於武安侯。唯灌夫獨不去。初。灌夫父張孟為潁陰侯。灌嬰舍人得幸。嬰進之至二千石。故冒灌氏。姓。吳楚反時。孟以校尉戰死。時夫從軍。不肯隨歸。願取吳王頭若將軍。以報父讎。於是被甲持戟。募軍中壯士所善。願從者數十人。及出壁門。莫敢進。獨兩人及騎奴十餘人。馳入吳軍之麾下。所殺傷數十人。不復得前。還。獨與一騎歸。夫身中大創十餘處。幾至於死。創少瘳。復請行。太尉固留之乃止。由是勇義聞於天下。夏四月。隕霜殺草。五月地震。赦天下。丁巳。平棘侯薛澤為丞相。御史大夫韓安國免。秋九月。中尉張歐為御史大夫。以仁厚見尊重。
五年春正月。河間王德薨。諡獻王。德好學。修禮樂。造次必於儒者。道術之士。自四方至者。皆得古文之書。先是來朝。上策問三十餘事。具推道術而對。文約旨明。上甚重之。夏。發巴蜀民治南夷道。南夷道君長有十數。夜郎最大。其西靡漠之屬以十數。靡漠最大。自靡漠以北。君長以十數。卬都最大。皆椎髻耕田。有聚邑。其外西自桐師以東至葉榆。名為越嶲昆明。皆編髮隨畜遷徙。無常居。大君長地方可數千里。自越嶲以東北。君長以十數。莋都最大。自莋都以東北。君長以十數。冉駹最大。其俗或土著。或移徙。自冉駹以東北。君長以十數。白馬最大。此皆巴蜀外西南夷也。初楚莊王使將軍莊蹻。循江略地黔中南以西。蹻至靡漠。地方三百里。其旁平地肥饒數千里。既克定之。會秦奪楚巴黔中郡。道塞不通。蹻因以其眾王靡漠。變服從其俗。秦時嘗通伍人之道。於此諸國。頗置長吏。漢興皆棄之。及大行王恢之救越也。使鄱陽令唐蒙使於南越。越食蒙以枸醬。蒙問所從來。曰。從西北牂牁江。江廣數千里。出鄱禺城下。蒙因上書曰。南越地東西皆萬餘里。名為外臣。實一州主。今以長沙豫章往來。水道絕難。竊聞夜郎精兵可數十萬。若從夜郎浮船下牂牁。出其不意。此制越一奇也。可通夜郎道為置吏。上許之。乃拜蒙中郎將。發巴蜀兵千餘人。奉幣帛見夜郎侯。喻以威德。為置長吏。旁小邑皆貪漢繒帛。以為道遠。漢終不能有也。故皆且聽命。司馬相如亦言西南夷卬莋可置都。上悅之。以相如為中郎將。往喻意。皆聽命。後西南夷數反。發兵興徭役。費用甚多。相如知其難通。業已建之。乃假巴蜀之論以諷上。且以宣其使旨於百姓曰。蓋聞天子之於夷狄也。其義羈縻勿絕而已。今已罷三郡之士。通夜郎之塗。二年於茲。而功不竟。士卒勞倦。萬民不贍。今又接之以西夷。百姓力屈。恐不能卒業。此使者之纍也。夫卬莋西僰之人。與中國不並也。其已久矣。仁者不能以德來。彊者不能以力并。意者殆不可乎。夫割齊民以附夷狄。弊所恃以事無用。鄙人固陋。不識所謂。使者荅曰。蓋世有非常之人。然後有非常之事。有非常之事。然後有非常之功。非常者。固常人之所異也。故曰非常之原。黎民懼焉。及臻厥功。天下宴然也。夫賢君之踐位也。豈將委瑣偓促。拘文牽俗。循誦習傳。當世取悅而已哉。將必崇論宏議。創業垂統。為萬世規。故馳騖於兼容并包而勤思乎參天兩地。今封彊之內。冠帶之倫。咸獲嘉祉。靡有闕遺矣。而夷狄殊俗之國。遼絕異黨之地。舟車不通。人跡罕至。政教未加。流風猶微。內之則犯義侵禮於邊境。外之則邪行橫作放殺其上。君臣易位。尊卑失序。父兄不辜。沖幼奴虜。繫縲嗥泣。內鄉而怨曰。蓋聞中國至仁。德洋恩普。品類群物。靡不樂其所。今獨曷為遺忘已。舉踵思望。如枯旱之望雨。上聖之心。又焉能已矣。故乃北出師以討彊胡。南馳使以誚勁越。四面之人風德。二方之君鱗集仰流。願得受號者以億計。故乃關沫若、徼牂牁。鏤靈山。梁孫原。創道德之塗。垂仁義之統。將博恩廣施。遠撫長駕。使疏逖不閉。曶爽闇昧。得曜光明。偃甲兵於此。息攻伐於彼。遐邇同體。中外禔福。不亦康乎。夫拯民於沈溺。奉至尊之休德。反衰世之凌遲。繼周室之絕業。天子之急務也。百姓雖勞。惡得已乎。方將增泰山之封。加梁父之事。鳴和鸞而揚雅頌。上咸五帝。下登三王。觀者未睹旨。聽者未聞音。夫鷦鵬已翔於寥廓。而羅者猶視於藪澤。豈不哀哉。是時又發卒萬人。治鴈門阻險。秋七月。大風拔木。乙巳。皇后陳氏廢。皇后。堂邑侯陳午女也。午即嬰孫也。嬰封堂邑侯。午尚長公主嫖。上為太子時。長公主有力焉。故太后取公主女配太子。及為皇后。驕恣擅權寵十餘年。無子。又挾婦人媚道。故廢。時長公主寡居五十餘矣。有董偃者。年十三。隨其母賣珠於主家。主見其姣好。因留第中。出則執轡。入則侍內。使散財交士。令府中曰。董君所散。一日金滿百斤。帛滿千匹。乃白之。其後主稱疾。疾瘳。請上臨之。欲因是以見董偃。上曰。願謁主人公。公主脫簪珥。徒跣頓首謝。因引偃。偃著綠幘碧侬伏殿下。上為之起。寵遇之。自是董偃貴寵聞於天下。後上為主置酒宣室。使謁者引納董君。侍郎東方朔避戟而前曰。董偃有斬罪三。安得入乎。偃以人臣。私侍公主。其罪一也。敗男子之禮。以傷王制。其罪二也。偃不遵經學。以奢侈狗馬。干上之欲。始為淫首。其罪三也。上默然。良久曰。吾業以設酒。後而改之。朔曰。不可。夫宣室。先帝之正處也。非法度之正不得入也。故淫亂之漸。其變為篡。豎貂為淫。而易牙作患。慶父誅而魯國全。管蔡戮而周室安。上曰善。更置酒北宮。引納董君。賜朔金三十斤。自偃之後。諸公主行多僻恣者矣。上妹之子尚上女夷安公主。驕放犯罪死。左右為之請。上流涕曰。廢先帝之法。吾何面目入郊廟乎。乃哀不能自勝。朔進曰。臣聞樂太甚則陽溢。悲太甚則陰損。聖王為政。賞不避仇讎。誅不阿親戚。陛下行之。天下幸甚。臣昧死再拜上千萬壽。上嘗問朔曰。吾欲化天下。豈有道乎。朔對曰。孝文帝自衣戈綈。足履革秽。集上書囊以為殿帷。以道德為麗。以仁義為準。於是天下昭然大化。今陛下崇苑囿。起建章。左鳳闕。右神明。號千門萬戶。木土衣緹繡。犬馬被繢罽。宮人簪玳瑁。垂珠璣。設戲車。教馳逐。飾文采奇怪。撞千石之鐘。擊雷霆之鼓。作俳優。舞鄭女。上為淫侈如此。而欲民不奢佚。事之難也。陛下誠能用臣朔之計。摧甲乙之帳。焚之於四達之衢。卻走馬之街。示不復用。則堯舜之隆。可與比而治也。朔又上書自訟。獨不得大官。因陳農戰彊國之計數萬言。專用商鞅韓非之語。文旨放蕩。頗復以詼諧。終不見用。八月。螟蟲。徵賢良文學。上策之曰。蓋聞上古至治。畫衣冠。異章服。而民不犯。陰陽和。風雨時。父不哭子。兄不哭弟。人跡所及。跂行喙息。咸得其宜。今何修而臻此乎。仁義禮智。四者之宜。安所施設。天人之符。廢興何如。淄川人公孫弘對曰。臣聞厚賞重刑。未足以勸善禁非。必信而已矣。是故因能而任官則分職治。去無用之言則事情得。不作無用之器則賦斂省。不奪民時。不妨民力。則百姓富。有德者進、無德者退。則朝廷明。有功者上。無功者下。則群臣悅。罰當罪則姦邪止。賞當功則群下勸。凡此八者。治之本也。故養民者。禁之則不爭。治之則不怨。有禮則不暴。愛之則親上。此有天下之急也。罰不違義。則民服而不離。和不遠禮。則民親而不慢。故畫衣冠。異章服。而民不犯者。此道素行也。臣聞之。氣同則相從。聲比則相應。人主和德於上。則萬類和洽於下。故心和則氣和。氣和則形和。形和則聲和。聲和則天地之和應也。故曰陰陽和。風雨時。甘露降。五穀登。山不童。澤不涸。嘉禾興。朱草生。此和之至也。故形和則無疾。無疾則不失。故父不哭子。兄不哭弟。遠方民物。莫不蒙化。此和之極也。臣聞之。致利害。除愛憎。無私謂之仁。明是非。立可否。謂之義。進退有度。尊卑有分。謂之禮。擅殺生之柄。通壅塞之路。謂之權。審輕重之數。論得失之道。使遠近情偽。必見於上。謂之智術。凡此四者。治之大用也。得其要術。則天下安樂。法設而不用。不得其術。則主昏於上。官亂於下。故天無私親。順之則和起。逆之則害生。此天人之符也。時對者百餘人。太常奏弘第居下策。上擢弘對為第一。召入見。容貌甚麗。拜為博士。待詔金馬門。弘又上疏曰。先世之吏正。故其民篤。今世之吏邪。故其民薄。政弊而不行。令倦而不聽。使邪吏行弊政。用倦令治薄民。不可得而治。此政之所以失也。臣聞周公旦治天下。期年而變。二年而化。五年而定。唯下之所志。上以書荅焉。問弘稱周公之治。弘能自視孰與周公賢。對曰。臣愚淺薄。無敢比於周公。雖然。愚心曉然見治道之所以然也。夫虎豹牛馬。禽獸之不可制者。及其教馴服習。唯人之從。臣聞揉曲木者不纍日。銷金石者不纍月。夫人之於利害好惡。豈比禽獸木石之類哉。期年而變。臣弘嘗切遲之。上嘉異其言。
