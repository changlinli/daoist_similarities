凡南面之大務，莫急於知賢；知賢之近途，莫急於考功。功誠考則治亂暴而明，善惡信則直賢不得見障蔽，而佞巧不得竄其姦矣。
夫劍不試則利鈍闇，弓不試則勁撓誣，鷹不試則巧拙惑，馬不試則良駑疑。此四者之有相紛也，由不考試故得然也。今群臣之不試也，其禍非直止於誣、闇、疑、惑而已，又必致於怠慢之節焉。設如家人有五子十孫，父母不察精懦，則懃力者懈弛，而惰慢者遂非也，耗業家之道也。父子兄弟，一門之計，猶有若此，則又況乎群臣總猥治公事者哉？《傳》曰：「善惡無彰，何以沮勸？」是故大人不考功，則子孫惰而家破窮；官長不考功，則吏怠傲而姦宄興；帝王不考功，則直賢抑而詐偽勝。故《書》曰：「三載考績，黜陟幽明。」蓋所以昭賢愚而勸能否也。
聖王之建百官也，皆以承天治地，物養萬民者也。是故有號者必稱典，名理者必效於實，則官無廢職，位無非人。夫守相令長，效在治民，州牧刺史，在憲聰明；九卿分職，以佐三公；三公總統，典和陰陽；皆當考治以效實為王休者也。侍中、大夫、慱士、議郎，以言語為職，諫諍為官，及選茂才、孝廉、賢良方正、惇樸、有道、明經、寬慱、武猛、治劇，此皆名自命而號自定，群臣所當盡情竭慮稱君詔也。
今則不然，令長守相不思立功，貪殘專恣，不奉法令，侵冤小民。州司不治，令遠詣闕上書訟訴。尚書不以責三公，三公不以讓州郡，州郡不以討縣邑，是以凶惡狡猾易相冤也。侍中、博士諫議之官，或處位歷年，終無進賢嫉惡拾遺補闕之語，而貶黜之憂。群僚舉士者，或以頑魯應茂才，以桀逆應至孝，以貪饕應廉吏，以狡猾應方正，以諛諂應直言，以輕薄應敦厚，以空虛應有道，以嚚闇應明經，以殘酷應寬博，以怯弱應武猛，以愚頑應治劇，名實不相副，求貢不相稱。富者乘其材力，貴者阻其勢要，以錢多為賢，以剛彊為上。凡在位所以多非其人，而官聽所以數亂荒也。
古者諸侯貢士，一適謂之好德，載適謂之尚賢，三適謂之有功，則加之賞。其不貢士也，一則黜爵，載則黜地，三黜則爵土俱畢。附下罔上者，刑，與聞國政而無益於民者斥，在上位而不能進賢者逐。其受事而重選舉，審名實而取賞罰也如此。故能別賢愚而獲多士，成教化而安民氓。三有於世，皆致太平。聖漢踐祚，載祀四八，而猶者末，教不假而功不考，賞罰稽而赦贖數也。諺曰：「曲水惡直繩，重罰惡明證。」此群臣所以樂總猥而惡考功也。
夫聖人為天口，賢者為聖譯。是故聖人之言，天之心也。賢者之所說，聖人之意也。先師京君，科察考功，以遺賢俊，太平之基，必自此始，無為之化，必自此來也。
是故世主不循考功而思太平，此猶欲舍規矩而為方圓，無舟楫而欲濟大水，雖或云縱，然不知循其慮度之易且速也。群寮師尹，咸有典司，各居其職，以責其效；百郡千縣，各因其前，以謀其後；辭言應對，各緣其文，以覈其實，則奉職不解，而陳言者不得誣矣。《書》云：「賦納以言，明試以功，車服以庸。」「誰能不讓？誰能不敬應？」此堯、舜所以養黎民而致時雍也。
凡南面之大務，莫急於知賢；知賢之近途，莫急於考功。功誠考則治亂暴而明，善惡信則直賢不得見障蔽，而佞巧不得竄其姦矣。
夫劍不試則利鈍闇，弓不試則勁撓誣，鷹不試則巧拙惑，馬不試則良駑疑。此四者之有相紛也，由不考試故得然也。今群臣之不試也，其禍非直止於誣、闇、疑、惑而已，又必致於怠慢之節焉。設如家人有五子十孫，父母不察精懦，則懃力者懈弛，而惰慢者遂非也，耗業家之道也。父子兄弟，一門之計，猶有若此，則又況乎群臣總猥治公事者哉？《傳》曰：「善惡無彰，何以沮勸？」是故大人不考功，則子孫惰而家破窮；官長不考功，則吏怠傲而姦宄興；帝王不考功，則直賢抑而詐偽勝。故《書》曰：「三載考績，黜陟幽明。」蓋所以昭賢愚而勸能否也。
聖王之建百官也，皆以承天治地，物養萬民者也。是故有號者必稱典，名理者必效於實，則官無廢職，位無非人。夫守相令長，效在治民，州牧刺史，在憲聰明；九卿分職，以佐三公；三公總統，典和陰陽；皆當考治以效實為王休者也。侍中、大夫、慱士、議郎，以言語為職，諫諍為官，及選茂才、孝廉、賢良方正、惇樸、有道、明經、寬慱、武猛、治劇，此皆名自命而號自定，群臣所當盡情竭慮稱君詔也。
今則不然，令長守相不思立功，貪殘專恣，不奉法令，侵冤小民。州司不治，令遠詣闕上書訟訴。尚書不以責三公，三公不以讓州郡，州郡不以討縣邑，是以凶惡狡猾易相冤也。侍中、博士諫議之官，或處位歷年，終無進賢嫉惡拾遺補闕之語，而貶黜之憂。群僚舉士者，或以頑魯應茂才，以桀逆應至孝，以貪饕應廉吏，以狡猾應方正，以諛諂應直言，以輕薄應敦厚，以空虛應有道，以嚚闇應明經，以殘酷應寬博，以怯弱應武猛，以愚頑應治劇，名實不相副，求貢不相稱。富者乘其材力，貴者阻其勢要，以錢多為賢，以剛彊為上。凡在位所以多非其人，而官聽所以數亂荒也。
古者諸侯貢士，一適謂之好德，載適謂之尚賢，三適謂之有功，則加之賞。其不貢士也，一則黜爵，載則黜地，三黜則爵土俱畢。附下罔上者，刑，與聞國政而無益於民者斥，在上位而不能進賢者逐。其受事而重選舉，審名實而取賞罰也如此。故能別賢愚而獲多士，成教化而安民氓。三有於世，皆致太平。聖漢踐祚，載祀四八，而猶者末，教不假而功不考，賞罰稽而赦贖數也。諺曰：「曲水惡直繩，重罰惡明證。」此群臣所以樂總猥而惡考功也。
夫聖人為天口，賢者為聖譯。是故聖人之言，天之心也。賢者之所說，聖人之意也。先師京君，科察考功，以遺賢俊，太平之基，必自此始，無為之化，必自此來也。
是故世主不循考功而思太平，此猶欲舍規矩而為方圓，無舟楫而欲濟大水，雖或云縱，然不知循其慮度之易且速也。群寮師尹，咸有典司，各居其職，以責其效；百郡千縣，各因其前，以謀其後；辭言應對，各緣其文，以覈其實，則奉職不解，而陳言者不得誣矣。《書》云：「賦納以言，明試以功，車服以庸。」「誰能不讓？誰能不敬應？」此堯、舜所以養黎民而致時雍也。
