十年，春，王正月，庚申，曹伯終生卒。
夏，五月，葬曹桓公。
秋，公會衛侯于桃丘，弗遇。
冬，十有二月，丙午，齊侯，衛侯，鄭伯，來戰于郎。
十年，春，曹桓公卒。
虢仲譖其大夫詹父於王，詹父有辭，以王師伐虢。
夏，虢公出奔虞。
秋，秦人納芮伯萬于芮。
初，虞叔有玉，虞公求旃，弗獻，既而悔之曰，周諺有之，匹夫無罪，懷璧其罪，吾焉用此，其以賈害也，乃獻，又求其寶劍，叔曰，是無厭也，無厭將及我，遂伐虞公，故虞公出奔共池。
冬，齊衛鄭來戰于郎，我有辭也，初，北戎病齊，諸侯救之，鄭公子忽有功焉，齊人餼諸侯，使魯次之，魯以周班後鄭，鄭人怒，請師於齊，齊人以衛師助之，故不稱侵伐，先書齊，衛王爵也。
