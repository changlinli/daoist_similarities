林不容兮鳴蜩，余何留兮中州？陶嘉月兮總駕，搴玉英兮自脩。結榮茞兮逶逝，將去烝兮遠游。徑岱土兮魏闕，歷九曲兮牽牛。聊假日兮相佯，遺光燿兮周流。望太一兮淹息，紆余轡兮自休。晞白日兮皎皎，彌遠路兮悠悠。顧列孛兮縹縹，觀幽雲兮陳浮。鉅寶遷兮砏礉，雉咸雊兮相求。泱莽莽兮究志，懼吾心兮懤懤。步余馬兮飛柱，覽可與兮匹儔。卒莫有兮纖介，永余思兮怞怞。
