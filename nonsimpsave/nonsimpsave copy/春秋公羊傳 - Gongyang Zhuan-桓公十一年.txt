十有一年春，正月，齊人、衛人、鄭人盟于惡曹。
夏，五月癸未，鄭伯寤生卒。
秋，七月，葬鄭莊公。九月，宋人執鄭祭仲。祭仲者何？鄭相也。何以不名？賢也。何賢乎祭仲？以為知權也。其為知權奈何？古者鄭國處于留。先鄭伯有善于鄶公者，通乎夫人，以取其國而遷鄭焉，而野留。莊公死已葬，祭仲將往省于留，涂出于宋，宋人執之，謂之曰：「為我出忽而立突。」祭仲不從其言，則君必死、國必亡；從其言，則君可以生易死，國可以存易亡。少遼緩之，則突可故出，而忽可故反，是不可得則病，然後有鄭國。古人之有權者，祭仲之權是也。權者何？權者反於經，然後有善者也。權之所設，舍死亡無所設。行權有道，自貶損以行權，不害人以行權。殺人以自生，亡人以自存，君子不為也。
突歸于鄭。突何以名？挈乎祭仲也。其言歸何？順祭仲也。
鄭忽出奔衛。忽何以名？《春秋》伯、子、男一也，辭無所貶。
柔會宋公、陳侯、蔡叔盟于折。柔者何？吾大夫之未命者也。
公會宋公于夫童。
冬，十有二月，公會宋公于闞。
十有一年春，正月，齊人、衛人、鄭人盟于惡曹。
夏，五月癸未，鄭伯寤生卒。
秋，七月，葬鄭莊公。九月，宋人執鄭祭仲。祭仲者何？鄭相也。何以不名？賢也。何賢乎祭仲？以為知權也。其為知權奈何？古者鄭國處于留。先鄭伯有善于鄶公者，通乎夫人，以取其國而遷鄭焉，而野留。莊公死已葬，祭仲將往省于留，涂出于宋，宋人執之，謂之曰：「為我出忽而立突。」祭仲不從其言，則君必死、國必亡；從其言，則君可以生易死，國可以存易亡。少遼緩之，則突可故出，而忽可故反，是不可得則病，然後有鄭國。古人之有權者，祭仲之權是也。權者何？權者反於經，然後有善者也。權之所設，舍死亡無所設。行權有道，自貶損以行權，不害人以行權。殺人以自生，亡人以自存，君子不為也。
突歸于鄭。突何以名？挈乎祭仲也。其言歸何？順祭仲也。
鄭忽出奔衛。忽何以名？《春秋》伯、子、男一也，辭無所貶。
柔會宋公、陳侯、蔡叔盟于折。柔者何？吾大夫之未命者也。
公會宋公于夫童。
冬，十有二月，公會宋公于闞。
