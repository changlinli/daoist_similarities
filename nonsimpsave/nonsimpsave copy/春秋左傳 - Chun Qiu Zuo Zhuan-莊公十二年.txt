十有二年，春，王三月，紀叔姬歸于酅。
夏，四月。
秋，八月，甲午，宋萬弒其君捷，及其大夫仇牧。
十月，宋萬出奔陳。
十二年，秋，宋萬弒閔公于蒙澤，遇仇牧于門，批而殺之，遇大宰督于東宮之西，又殺之，立子游，群公子奔蕭，公子御說奔亳，南宮牛，猛獲，帥師圍亳。
冬，十月，蕭叔大心，及戴，武，宣，穆，莊，之族，以曹師伐之，殺南宮牛于師，殺子游于宋，立桓公，猛獲奔衛，南宮萬奔陳，以乘車輦其母，一日而至，宋人請猛獲于衛，衛人欲勿與，石祁子曰，不可，天下之惡一也，惡於宋而保於我，保之何補，得一夫而失一國，與惡而棄好，非謀也，衛人歸之，亦請南宮萬于陳以賂，陳人使婦人飲之酒，而以犀革裹之，比及宋，手足皆見，宋人皆醢之。
