九年，春，王正月，公如齊，公至自齊。
夏，仲孫蔑如京師。
齊侯伐萊。
秋，取根牟。
八月，滕子卒。
九月，晉侯，宋公，衛侯，鄭伯，曹伯，會于扈。
晉荀林父帥師伐陳。
辛酉，晉侯黑臀卒于扈。
冬，十月，癸酉，衛侯鄭卒。
宋人圍滕。
楚子伐鄭。
晉郤缺帥師救鄭。
陳殺其大夫洩冶。
九年，春，王使來徵聘，夏，孟獻子聘於周，王以為有禮，厚賄之。
秋，取根牟，言易也。
滕昭公卒。
會于扈，討不睦也，陳侯不會，晉荀林父以諸侯之師伐陳，晉侯卒于扈，乃還。
冬，宋人圍滕，因其喪也。
陳靈公與孔寧，儀行父，通於夏姬，皆衷其衵服以戲于朝，洩冶諫曰，公卿宣淫，民無效焉，且聞不令，君其納之，公曰，吾能改矣，公告二子，二子請殺之，公弗禁，遂殺洩冶，孔子曰：「《詩》云：『民之多辟，無自立辟』，其洩冶之謂乎。」
楚子為厲之役故，伐鄭。
晉郤缺救鄭，鄭伯敗楚師于柳棼，國人皆喜，唯子良憂，曰，是國之災也，吾死無日矣。
