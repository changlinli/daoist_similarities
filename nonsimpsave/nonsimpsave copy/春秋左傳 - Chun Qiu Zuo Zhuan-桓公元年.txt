元年，春，王正月，公即位。
三月，公會鄭伯于垂，鄭伯以璧假許田。
夏，四月，丁未，公及鄭伯盟于越。
秋，大水。
冬，十月。
元年，春，公即位，修好于鄭，鄭人請復祀周公，卒易祊田，公許之，三月，鄭伯以璧假許田，為周公祊故也。
夏，四月，丁未，公及鄭伯盟于越，結祊成也，盟曰，渝盟無享國。
秋，大水，凡平原出水為大水。
冬，鄭伯拜盟。
宋華父督見孔父之妻于路，目逆而送之，曰，美而豔。
