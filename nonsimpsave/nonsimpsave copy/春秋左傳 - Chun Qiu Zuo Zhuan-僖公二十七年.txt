二十有七年，春，杞子來朝。
夏，六月，庚寅，齊侯昭卒。
秋，八月，乙未，葬齊孝公，乙巳，公子遂帥師入杞。
冬，楚人，陳侯，蔡侯，鄭伯，許男，圍宋，十有二月，甲戌，公會諸侯盟于宋。
二十七年，春，杞桓公來朝，用夷禮，故曰子，公卑杞，杞不共也。
夏，齊孝公卒，有齊怨，不廢喪紀，禮也。
秋，入杞，責無禮也。
楚子將圍宋，使子文治兵於睽，終朝而畢，不戮一人，子玉復治兵於蒍，終日而畢，鞭七人，貫三人耳，國老皆賀子文，子文飲之酒，蒍賈尚幼，後至，不賀，子文問之，對曰，不知所賀，子之傳政於子玉，曰以靖國也，靖諸內而敗諸外，所獲幾何，子玉之敗，子之舉也，舉以敗國，將何賀焉，子玉剛而無禮，不可以治民，過三百乘，其不能以入矣，苟入而賀，何後之有。
冬，楚子及諸侯圍宋，宋公孫固如晉告急，先軫曰，報施救患，取威定霸，於是乎在矣，狐偃曰，楚始得曹，而新昏於衛，若伐曹衛，楚必救之，則齊宋免矣，於是乎蒐于被廬，作三軍，謀元帥，趙衰曰，郤縠可，臣亟聞其言矣，說禮樂而敦詩書，詩書，義之府也，禮樂，德之則也，德義，利之本也，夏書曰，賦納以言，明試以功，車服以庸，君其試之，乃使郤縠將中軍，郤溱佐之，使狐偃將上軍，讓於狐毛而佐之，命趙衰為卿，讓於欒枝，先軫，使欒枝將下軍，先軫佐之，荀林父御戎，魏犨為右，晉侯始入而教其民，二年，欲用之，子犯曰，民未知義，未安其居，於是乎出定襄王，入務利民，民懷生矣，將用之，子犯曰，民未知信，未宣其用，於是乎伐原以示之信，民易資者，不求豐焉，明徵其辭，公曰，可矣乎，子犯曰，民未知禮，未生其共，於是乎大蒐以示之禮，作執秩以正其官，民聽不惑，而後用之，出穀戍，釋宋圍，一戰而霸，文之教也。
