十有六年，春，王正月，晉人滅赤狄甲氏，及留吁。
夏，成周宣榭火。
秋，郯伯姬來歸。
冬，大有年。
十六年，春，晉士會帥師滅赤狄甲氏，及留吁，鐸辰，三月，獻狄俘晉侯，請于王，戊申，以黻冕命士會將中軍，且為大傅，於是晉國之盜，逃奔于秦，羊舌職曰，吾聞之，禹稱善人，不善人遠，此之謂也，夫詩曰，戰戰兢兢，如臨深淵，如履薄冰，善人在上也，善人在上，則國無幸民，諺曰，民之多幸，國之不幸也，是無善人之謂也。
夏，成周宣榭火，人火之也，凡火，人火曰火，天火曰災。
秋，郯伯姬來歸，出也。
為毛召之難故，王室復亂，王孫蘇奔晉，晉人復之。
冬，晉侯使士會平王室，定王享之，原襄公相禮，殽烝，武子私問其故，王聞之，召武子曰，季氏，而弗聞乎，王享有體薦，晏有折俎，公當享，卿當宴，王室之禮也，武子歸而講求典禮，以脩晉國之法。
