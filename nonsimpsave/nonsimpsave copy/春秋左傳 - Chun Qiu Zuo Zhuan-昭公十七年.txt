十有七年，春，小邾子來朝。
夏，六月，甲戌，朔，日有食之。
秋，郯子來朝。
八月，晉荀吳帥師滅陸渾之戎。
冬，有星孛于大辰。
楚人及吳戰于長岸。
十七年，春，小邾穆公來朝，公與之燕，季平子賦采叔，穆公賦菁菁者莪，昭子曰，不有以國，其能久乎。
夏，六月，甲戌，朔，日有食之，祝史請所用幣，昭子曰，日有食之，天子不舉，伐鼓於社，諸侯用幣於社，伐鼓於朝，禮也，平子禦之，曰，止也，唯正月朔，慝未作，日有食之，於是乎有伐鼓用幣，禮也，其餘則否，大史曰，在此月也，日過分而未至，三辰有災，於是乎百官降物，君不舉辟，移時樂奏鼓，祝用幣，史用辭，故夏書曰，辰不集于房，瞽奏鼓，嗇夫馳，庶人走，此月朔之謂也，當夏四月，是謂孟夏，平子弗從，昭子退曰，夫子將有異志，不君君矣。
秋，郯子來朝，公與之宴，昭子問焉，曰，少皞氏鳥名官，何故也，郯子曰，吾祖也，我知之，昔者黃帝氏以雲紀，故為雲師而雲名，炎帝氏以火紀，故為火師而火名，共工氏以水紀，故為水師而水名，大皞氏以龍紀，故為龍師而龍名，我高祖少皞，摯之立也，鳳鳥適至，故紀於鳥，為鳥師而鳥名，鳳鳥氏歷正也，玄鳥氏司分者也，伯趙氏司至者也，青鳥氏司啟者也，丹鳥氏司閉者也，祝鳩氏司徒也，鴡鳩氏司馬也，鳲鳩氏司空也，爽鳩氏司寇也，鶻鳩氏司事也，五鳩，鳩民者也，五雉為五工正，利器用，正度量，夷民者也，九扈為九農正，扈民無淫者也，自顓頊以來，不能紀遠，乃紀於近，為民師而命以民事，則不能故也，仲尼聞之，見於郯子而學之，既而告人曰，吾聞之，天子失官，學在四夷，猶信。
晉侯使屠蒯如周，請有事於雒，與三塗，萇弘謂劉子曰，客容猛，非祭也，其伐戎乎，陸渾氏甚睦於楚，必是故也，君其備之，乃警戎備，九月，丁卯，晉荀吳帥師，涉自棘津，使祭史先用牲于雒，陸渾人弗知，師從之，庚午，遂滅陸渾，數之以其貳於楚也，陸渾子奔楚，其眾奔甘鹿，周大獲，宣子夢文公攜荀吳，而授之陸渾，故使穆子帥師，獻俘于文宮。
冬，有星孛于大辰，西及漢，申須曰，彗所以除舊布新也，天事恆象，今除於火，火出必布焉，諸侯其有火災乎，梓慎曰，往年吾見之，是其徵也，火出而見，今茲火出而章，必火入而伏，其居火也久矣，其與不然乎，火出，於夏為三月於商為四月，於周為五月，夏數得天，若火作，其四國當之，在宋衛陳鄭乎，宋，大辰之虛也，陳，大皞之虛也，鄭，祝融之虛也，皆火房也，星孛天漢，漢，水祥也，衛，顓頊之虛也，故為帝丘，其星為大水，水火之牡也，其以丙子若壬午作乎，水火所以合也，若火入而伏，必以壬午，不過其見之月，鄭裨灶言於子產曰，宋衛陳鄭，將同日火，若我用瓘斝玉瓚，鄭必不火，子產弗與。
吳伐楚，陽匄為令尹，卜戰不吉，司馬子魚曰，我得上流，何故不吉，且楚故，司馬令龜，我請改卜，令曰，魴也，以其屬死之，楚師繼之，尚大克之，吉，戰于長岸，子魚先死，楚師繼之，大敗吳師，獲其乘舟餘皇，使隨人與後至者守之，環而塹之，及泉，盈其隧炭，陳以待命，吳公子光請於其眾曰，喪先王之乘舟，豈唯光之罪，眾亦有焉，請藉取之，以救死，眾許之，使長鬣者三人，潛伏於舟側，曰，我呼皇則對，師夜從之，三呼皆迭對，楚人從而殺之，楚師亂，吳人大敗之，取餘皇以歸。
