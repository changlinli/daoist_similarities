楚昭越姬者，越王句踐之女，楚昭王之姬也。昭王讌遊，蔡姬在左，越姬參右。王親乘駟以馳逐，遂登附社之臺，以望雲夢之囿。觀士大夫逐者既驩，乃顧謂二姬曰：「樂乎？」蔡姬對曰：「樂。」王曰：「吾願與子生若此，死又若此。」蔡姬曰：「昔弊邑寡君，固以其黎民之役，事君王之馬足，故以婢子之身為苞苴玩好，今乃比於妃嬪，固願生俱樂，死同時。」王顧謂史書之，蔡姬許從孤死矣。
乃復謂越姬，越姬對曰：「樂則樂矣，然而不可久也。」王曰：「吾願與子生若此，死若此，其不可得乎？」越姬對曰：「昔吾先君莊王淫樂三年，不聽政事，終而能改，卒霸天下。妾以君王為能法吾先君，將改斯樂而勤於政也。今則不然，而要婢子以死。其可得乎！且君王以束帛乘馬取婢子於弊邑，寡君受之太廟也，不約死。妾聞之諸姑，婦人以死彰君之善，益君之寵，不聞其以苟從其闇死為榮，妾不敢聞命。於是王寤，敬越姬之言，而猶親嬖蔡姬也。
居二十五年，王救陳，二姬從。王病在軍中，有赤雲夾日，如飛烏。王問周史，史曰：「是害王身，然可以移於將相。」將相聞之，將請以身禱於神。王曰：「將相之於孤猶股肱也，今移禍焉，庸為去是身乎？」不聽。越姬曰：「大哉君王之德！以是，妾願從王矣。昔日之遊淫樂也，是以不敢許。及君王復於禮，國人皆將為君王死，而況於妾乎！請願先驅狐狸於地下。」王曰：「昔之遊樂，吾戲耳。若將必死，是彰孤之不德也。」越姬曰：「昔日妾雖口不言，心既許之矣。妾聞信者不負其心，義者不虛設其事。妾死王之義，不死王之好也。」遂自殺。
王病甚，讓位於三弟，三弟不聽。王薨於軍中，蔡姬竟不能死。王弟子閭與子西、子期謀曰：「母信者，其子必仁。」乃伏師閉壁，迎越姬之子熊章，立是為惠王。然後罷兵歸葬昭王。君子謂越姬信能死義。《詩》曰：「德音莫違，及爾同死。」越姬之謂也。
頌曰：楚昭遊樂，要姬從死，蔡姬許王，越姬執禮，終獨死節，群臣嘉美，維斯兩姬，其德不比。
