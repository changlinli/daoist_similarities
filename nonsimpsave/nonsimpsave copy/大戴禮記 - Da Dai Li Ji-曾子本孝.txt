曾子曰：「忠者，其孝之本與？孝子不登高，不履危，痺亦弗憑；不苟笑，不苟訾，隱不命，臨不指。故不在尤之中也。
孝子惡言死焉，流言止焉，美言興焉，故惡言不出於口，煩言不及於己。
故孝子之事親也，居易以俟命，不興險行以徼幸；孝子游之，暴人違之；出門而使，不以或為父母憂也；險塗隘巷，不求先焉，以愛其身，以不敢忘其親也。
孝子之使人也不敢肆，行不敢自專也；父死三年，不敢改父之道；又能事父之朋友，又能率朋友以助敬也。
君子之孝也，以正致諫；士之孝也，以德從命；庶人之孝也，以力惡食；任善，不敢臣三德。
故孝之於親也，生則有義以輔之，死者哀以蒞焉，祭祀則蒞之以敬；如此，而成於孝子也。」
