十有七年，春，晉人，衛人，陳人，鄭人，伐宋。
夏，四月，癸亥，葬我小君聲姜。
齊侯伐我西鄙，六月，癸未，公及齊侯盟于穀。
諸侯會于扈。
秋，公至自穀。
冬，公子遂如齊。
十七年，春，晉荀林父，衛孔達，陳公孫寧，鄭石楚，伐宋，討曰，何故弒君，猶立文公而還，卿不書，失其所也。
夏，四月，癸亥，葬聲姜，有齊難，是以緩。
齊侯伐我北鄙，襄仲請盟，六月，盟于穀。
晉侯蒐于黃父，遂復合諸侯于扈，平宋也，公不與會，齊難故也，書曰諸侯，無功也，於是晉侯不見鄭伯，以為貳於楚也，鄭子家使執訊而與之書，以告趙宣子，曰，寡君即位三年，召蔡侯而與之事君，九月，蔡侯入于敝邑以行，敝邑以侯宣多之難，寡君是以不得與蔡侯偕，十一月，克減侯宣多，而隨蔡侯以朝于執事，十二年，六月，歸生佐寡君之嫡夷，以請陳侯于楚，而朝諸君，十四年，七月，寡君又朝，以蕆陳事，十五年，五月，陳侯自敝邑往朝于君，往年正月，燭之武往朝夷也，八月，寡君又往朝，以陳蔡之密邇於楚，而不敢貳焉，則敝邑之故也，雖敝邑之事君，何以不免，在位之中，一朝于襄，而再見于君，夷與孤之二三臣，相及於絳，雖我小國，則篾以過之矣，今大國曰，爾未逞吾志，敝邑有亡，無以加焉，古人有言曰，畏首畏尾，身其餘幾，又曰，鹿死不擇音，小國之事大國也，德，則其人也，不德，則其鹿也，鋌而走險，急何能擇，命之罔極，亦知亡矣，將悉敝賦，以待於鯈，唯執事命之，文公二年，六月，壬申，朝于齊，四年，二月，壬戌，為齊侵蔡，亦獲成於楚，居大國之間，而從於強令，豈其罪也，大國若弗圖，無所逃命，晉鞏朔行成於鄭，趙穿，公婿池，為質焉。
秋，周甘歜敗戎于邥垂，乘其飲酒也。
冬，十月，鄭大子夷，石楚，為質于晉。
襄仲如齊，拜穀之盟，復曰，臣聞齊人將食魯之麥，以臣觀之，將不能。齊君之語偷。臧文仲有言曰，民主偷必死。
