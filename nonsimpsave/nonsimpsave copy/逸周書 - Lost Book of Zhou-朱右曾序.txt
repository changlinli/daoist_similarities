朱右曾曰：周書偁逸昉說文繫之汲冢自隨書經籍志隨志之失先儒辨之不逸而逸無以別于逸尚書故宜復漢志之舊題也其書存者五十九篇并序為六十篇較漢志篇數亡其十有一焉注之者晉五經博士孔晁每篇題云某某解弟幾此晁所目也。舊但云某某弟幾蔡邕明堂月令論曰周書七十一篇而月令弟五十三可證也。唐初孔氏注本亡其二十五篇師古據之以注漢志故云今其存者四十五篇師古之後又亡其三故今孔注祗有四十二篇也。然晉唐之世書有二本孔氏解克殷荷素質之旗于王前云一作以前于王解大武三擯厥親云擯一作損李善注文選邱中云周書邱一作苑劉知幾史通云周書七十一章上自文武下終靈景不言有所闕佚與師古說殊唐書藝文志汲●周書十卷孔晁注周書八卷二本並列尤明徵也。其合四十二篇之注于七十一篇之本而亡其十一篇者未知何代要在唐以後矣嗟乎自周至今殆三千載苟獲碎金殘石于瓦礫之中尚寶之如拱璧山海經之謬悠穆王游行之荒唐偽紀年之杜撰尚有揅覃綴緝之者況上翼六經下籠諸子宏深質古若是書者乎漢志儒家有周政六篇周法九篇道家有周訓十四篇皆不傳傳者唯此儒者顧不甚愛惜任其脫爛或又從而觝排之甚矣其專己而蔑古也。愚觀此書雖未必果出文武周召之手要亦非戰國秦漢人所能偽託何者莊生有言聖人之法以參為驗以稽為決一二三四是也。周室之初箕子陳疇周官分職皆以數紀大致與此書相似，其證一也。克殷篇所敘非親見者不能商誓度邑皇門芮良夫諸篇大姒今文尚書非偽古文所能彷彿，其證二也。偁引是書者荀息狼瞫魏絳皆在孔子前，其證三也。夫酆保為保國之謀武稱著用兵之難常訓之言性文酌文傳之言政俱不悖于孔孟而說者或誚為陰謀或譏其傎戾嗚呼豈知是書者哉抑又考之春秋傳曰辛有之二子董之晉於是乎有董史辛有當周平王時周史辛甲之裔世職載筆或其子適晉以周之典籍往未可知也。觀太子晉篇末云師曠歸未及三年告死者至亦似晉史之辭六國以後書始廣播墨翟蘇秦蔡澤呂不韋韓非蒙恬蕭何之倫以及伏生大小戴太史公時時節取此書意其時學者誦習亞于六藝故劉歆班固列之六藝書九家中未嘗以孔子刪定之餘夷之諸子雜家之例姜士昌曰邱明以博物君子臣素王以垂不朽誦法素土者不能舍左氏故諸家訓詁犁然甚具周書辭特深奧流俗畏難好易不復揅覈愚嘗味乎其言覃思久之夫孔注疏略且多訛闕餘姚盧文弨集諸家校訂間有所釋但恨其未備嗣又得高郵王氏念孫海寧洪氏頤烜之書校定正文及其義訓乃不揣鄙陋集諸家之說仍是刪違申以已意一攷定正文如文酌樹惠不瘱瘱訛為●糴匡企不滿壑企當為●之類一正其訓詁如大匡展盡不伊孔注曰伊惟也。本儀禮士冠禮注今訛為推武稱遂其咎之遂當本說文訓亡大匡無播蔬之播當本楚辭注訓棄之類一詳其名物如王會之臺即司儀之壇矛為刺兵非句兵之戟作雒畫旅即旅樹器服一篇皆明器之類。凡所訓解悉本前儒而以校訂音釋附焉爰名之曰集訓校釋屬●於道光丁酉又經陽湖同年丁侍讀嘉葆太倉陸孝廉麟書同里葛廣文其仁商榷輒復隨手更定蓋再易●矣今夏案牘餘閒念心力之頗耗感良朋之匡正付之梓人譬左氏傳亦欲待服杜諸儒出而論定云時道光二十有六年丙午夏六月既望識於新安郡齋。
