哀姜者，齊侯之女，莊公之夫人也。初，哀姜未入時，公數如齊，與哀姜淫。既入，與其弟叔姜俱。公使大夫宗婦用幣見，大夫夏甫不忌曰：「婦贄不過棗栗，以致禮也。男贄不過玉帛禽鳥，以章物也。今婦贄用幣，是男女無別也。男女之別，國之大節也。無乃不可乎？」公不聽，又丹其父桓公廟宮之楹，刻其桷，以夸哀姜。哀姜驕淫，通於二叔公子慶父、公子牙。哀姜欲立慶父，公薨，子般立，慶父與哀姜謀，遂殺子般於黨氏，立叔姜之子，是為閔公。閔公既立，慶父與哀姜淫益甚，又與慶父謀殺閔公而立慶父，遂使卜齮襲弒閔公於武闈。將自立，魯人謀之，慶父恐，奔莒，哀姜奔邾。齊桓公立僖公，聞哀姜與慶父通以危魯，乃召哀姜，酖而殺之，魯遂殺慶父。《詩》云：「啜其泣矣，何嗟及矣！」此之謂也。
頌曰：哀姜好邪，淫於魯莊，延及二叔，驕妒縱橫，慶父是依，國適以亡，齊桓征伐，酖殺哀姜。
哀姜者，齊侯之女，莊公之夫人也。初，哀姜未入時，公數如齊，與哀姜淫。既入，與其弟叔姜俱。公使大夫宗婦用幣見，大夫夏甫不忌曰：「婦贄不過棗栗，以致禮也。男贄不過玉帛禽鳥，以章物也。今婦贄用幣，是男女無別也。男女之別，國之大節也。無乃不可乎？」公不聽，又丹其父桓公廟宮之楹，刻其桷，以夸哀姜。哀姜驕淫，通於二叔公子慶父、公子牙。哀姜欲立慶父，公薨，子般立，慶父與哀姜謀，遂殺子般於黨氏，立叔姜之子，是為閔公。閔公既立，慶父與哀姜淫益甚，又與慶父謀殺閔公而立慶父，遂使卜齮襲弒閔公於武闈。將自立，魯人謀之，慶父恐，奔莒，哀姜奔邾。齊桓公立僖公，聞哀姜與慶父通以危魯，乃召哀姜，酖而殺之，魯遂殺慶父。《詩》云：「啜其泣矣，何嗟及矣！」此之謂也。
頌曰：哀姜好邪，淫於魯莊，延及二叔，驕妒縱橫，慶父是依，國適以亡，齊桓征伐，酖殺哀姜。
