八年，春，王正月。
夏，四月。
秋，八月，戊申，天王崩。
冬，十月，壬午，公子遂會晉趙盾，盟于衡雍。
乙酉，公子遂會雒戎，盟于暴。
公孫敖如京師，不至而復，丙戌，奔莒。
螽。
宋人殺其大夫司馬，宋司城來奔。
八年，春，晉侯使解揚歸匡戚之田于衛，且復致公婿池之封，自申至于虎牢之竟。
夏，秦人伐晉，取武城，以報令狐之役。
秋，襄王崩。
晉人以扈之盟來討。
冬，襄仲會晉趙孟，盟于衡雍，報扈之盟也，遂會伊雒之戎，書曰，公子遂，珍之也。
穆伯如周弔喪，不至，以幣奔莒，從已氏焉。
宋襄夫人，襄王之姊也，昭公不禮焉，夫人因戴氏之族，以殺襄公之孫孔叔，公孫鍾離，及大司馬公子卬，皆昭公之黨也，司馬握節以死，故書以官，司城蕩意諸來奔，效節於府人而出，公以其官逆之，皆復之，亦書以官，皆貴之也。
夷之蒐，晉侯將登箕鄭父，先都，而使士縠，梁益耳，將中軍，先克曰，狐趙之勳，不可廢也，從之，先克奪蒯得田于堇陰，故箕鄭父，先都，士縠，梁益耳，蒯得，作亂。
