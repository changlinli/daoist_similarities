伊伯庸之末胄兮，諒皇直之屈原。雲余肇祖於高陽兮，惟楚懷之嬋連。原生受命於貞節兮，鴻永路有嘉名。齊名字於天地兮，並光明於列星。吸精粹而吐氛濁兮，橫邪世而不取容。行叩誠而不阿兮，遂見排而逢讒。後聽虛而黜實兮，不吾理而順情。腸憤悁而含怒兮，志遷蹇而左傾。心戃慌其不我與兮，躬速速其不吾親。辭靈修而隕志兮，吟澤畔之江濱。椒桂羅以顛覆兮，有竭信而歸誠。讒夫藹藹而漫著兮，曷其不舒予情？
始結言於廟堂兮，信中塗而叛之。懷蘭蕙與衡芷兮，行中野而散之。聲哀哀而懷高丘兮，心愁愁而思舊邦。願承閒而自恃兮，徑淫曀而道壅。顏黴黧以沮敗兮，精越裂而衰耄。裳襜襜而含風兮，衣納納而掩露。赴江湘之湍流兮，順波湊而下降。徐徘徊於山阿兮，飄風來之洶洶。馳余車兮玄石，步余馬兮洞庭。平明發兮蒼梧，夕投宿兮石城。芙蓉蓋而蔆華車兮，紫貝闕而玉堂。薜荔飾而陸離薦兮，魚鱗衣而白傭蜺。登逢龍而下隕兮，違故鄉之漫漫。思南郢之舊俗兮，腸一夕而九運。揚流波之潢潢兮，體溶溶而東回。心怊悵以永思兮，意晻晻而日頹。白露紛以塗塗兮，秋風瀏以蕭蕭。身永流而不還兮，魂長逝而常愁。
歎曰：譬彼流水紛揚磕兮，波逢洶涌濆壅滂兮。揄揚滌盪飄流隕往觸崟石兮，龍卬脟圈繚戾宛轉阻相薄兮，遭紛逢凶蹇離尤兮，垂文揚採遺將來兮。
