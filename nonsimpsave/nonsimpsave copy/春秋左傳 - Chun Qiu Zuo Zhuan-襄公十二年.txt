十有二年，春，王二月，莒人伐我東鄙，圖台，季孫宿帥師救台，遂入鄆。
夏，晉侯使士魴來聘。
秋，九月，吳子乘卒。
冬，楚公子貞帥師侵宋。
公如晉。
十二年，春，莒人伐我東鄙，圍台，季武子救台，遂入鄆，取其鐘以為公盤。
夏，晉士魴來聘，且拜師。
秋，吳子壽夢卒，臨於周廟，禮也，凡諸侯之喪，異姓臨於外，同姓於宗廟，同宗於祖廟，同族於禰廟，是故魯為諸姬，臨於周廟，為邢，凡，蔣，茅，胙，祭，臨於周公之廟。
冬，楚子囊，秦庶長無地，伐宋，師于楊梁，以報晉之取鄭也。
靈王求后于齊。
齊侯問對於晏桓子，桓子對曰，先王之禮辭有之，天子求后於諸侯，諸侯對曰，夫婦所生若而人，妾婦之子若而人，無女而有姊妹，及姑姊妹，則曰，先守某公之遺女若而人，齊侯許昏，王使陰里逆之。
公如晉，朝，且拜士魴之辱，禮也。
秦嬴歸于楚，楚司馬子庚聘于秦，為夫人寧，禮也。
