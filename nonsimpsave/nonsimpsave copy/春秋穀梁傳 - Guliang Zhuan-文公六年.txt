六年春，葬許僖公。
夏，季孫行父如陳。
秋，季孫行父如晉。
八月乙亥，晉侯驩卒。
冬，十月，公子遂如晉。葬晉襄公。晉殺其大夫陽處父。稱國以殺，罪累上也。襄公已葬，其以累上之辭言之何也？君漏言也，上洩則下暗，下暗則上聾。且暗且聾，無以相通。射姑殺者也。射姑之殺奈何？曰：晉將與狄戰，使狐射姑為將軍，趙盾佐之。陽處父曰：「不可！古者君之使臣也，使仁者佐賢者，不使賢者佐仁者。今趙盾賢，夜姑仁，其不可乎！」襄公曰：「諾！」謂夜姑曰：「吾始使盾佐女，今女佐盾矣。」夜姑曰：「敬諾！」襄公死，處父主竟上事，射姑使人殺之。君漏言也，故士造辟而言，詭辭而出，曰：「用我則可，不用我則無亂其德。」晉狐射姑出奔狄。閏月不告月，猶朝於廟。不告月者何也？不告朔也。不告朔則何為不言朔也？閏月者，附月之餘日也，積分而成於月者也。天子不以告朔，而喪事不數也。猶之為言，可以已也。
六年春，葬許僖公。
夏，季孫行父如陳。
秋，季孫行父如晉。
八月乙亥，晉侯驩卒。
冬，十月，公子遂如晉。葬晉襄公。晉殺其大夫陽處父。稱國以殺，罪累上也。襄公已葬，其以累上之辭言之何也？君漏言也，上洩則下暗，下暗則上聾。且暗且聾，無以相通。射姑殺者也。射姑之殺奈何？曰：晉將與狄戰，使狐射姑為將軍，趙盾佐之。陽處父曰：「不可！古者君之使臣也，使仁者佐賢者，不使賢者佐仁者。今趙盾賢，夜姑仁，其不可乎！」襄公曰：「諾！」謂夜姑曰：「吾始使盾佐女，今女佐盾矣。」夜姑曰：「敬諾！」襄公死，處父主竟上事，射姑使人殺之。君漏言也，故士造辟而言，詭辭而出，曰：「用我則可，不用我則無亂其德。」晉狐射姑出奔狄。閏月不告月，猶朝於廟。不告月者何也？不告朔也。不告朔則何為不言朔也？閏月者，附月之餘日也，積分而成於月者也。天子不以告朔，而喪事不數也。猶之為言，可以已也。
