平生於國兮，長於原野。言語訥譅兮，又無彊輔。淺智褊能兮，聞見又寡。數言便事兮，見怨門下。王不察其長利兮，卒見棄乎原野。伏念思過兮，無可改者。群眾成朋兮，上浸以惑。巧佞在前兮，賢者滅息。堯、舜聖已沒兮，孰為忠直？高山崔巍兮，水流湯湯。死日將至兮，與麋鹿如坑。塊兮鞠，當道宿，舉世皆然兮，余將誰告？斥逐鴻鵠兮，近習鴟梟，斬伐橘柚兮，列樹苦桃。便娟之修竹兮，寄生乎江潭。上葳蕤而防露兮，下泠泠而來風。孰知其不合兮？若竹柏之異心。往者不可及兮，來者不可待。悠悠蒼天兮，莫我振理。竊怨君之不寤兮，吾獨死而後已。
