八年，春，正月，己卯，烝。
天王使家父來聘。
夏，五月，丁丑，烝。
秋，伐邾。
冬，十月，雨雪。
祭公來，遂逆王后于紀。
八年，春，滅翼。
隨少師有寵楚，鬥伯比曰，可矣，讎有釁，不可失也，夏，楚子合諸侯于沈鹿，黃隨不會，使薳章讓黃，楚子伐隨，軍於漢淮之間，季梁請下之，弗許而後戰，所以怒我而怠寇也，少師謂隨侯曰，必速戰，不然，將失楚師，隨侯禦之，望楚師，季梁曰，楚人上左，君必左，無與王遇，且攻其右，右無良焉，必敗，偏敗，眾乃攜矣，少師曰，不當王，非敵也，弗從，戰于速杞，隨師敗績，隨侯逸，鬥丹獲其戎車，與其戎右，少師，秋，隨及楚平，楚子將不許。鬥伯比曰：天去其疾矣，隨未可克也，乃盟而還。
冬王命虢仲立晉哀侯之弟緡于晉。
祭公來，遂逆王后于紀，禮也。
