十有三年，春，王正月。
夏，五月，壬午，陳侯朔卒。
邾子蘧蒢卒。
自正月不雨，至于秋七月。
大室屋壞。
冬，公如晉，衛侯會公于沓。
狄侵衛。
十有二月，己丑，公及晉侯盟。
公還自晉，鄭伯會公于棐。
十三年，春，晉侯使詹嘉處瑕，以守桃林之塞，晉人患秦之用士會也，夏，六卿相見於諸浮，趙宣子曰，隨會在秦，賈季在狄，難日至矣，若之何，中行桓子曰，請復賈季，能外事，且由舊勳，郤成子曰，賈季亂，且罪大，不如隨會，能賤而有恥，柔而不犯，其知足使也，且無罪，乃使魏壽餘偽以魏叛者，以誘士會，執其帑於晉，使夜逸，請自歸于秦，秦伯許之，履士會之足於朝，秦伯師于河西，魏人在東，壽餘曰，請東人之能與夫二三有司言者，吾與之，先使士會，士會辭曰，晉人虎狼也，若背其言，臣死，妻子為戮，無益於君，不可悔也，秦伯曰，若背其言，所不歸爾帑者，有如河，乃行，繞朝贈之以策，曰子無謂秦無人，吾謀適不用也，既濟，魏人譟而還，秦人歸其帑，其處者為劉氏。
邾文公卜遷于繹，史曰，利於民而不利於君，邾子曰，苟利於民，孤之利也，天生民而樹之君，以利之也，民既利矣，孤必與焉，左右曰，命可長也，君何弗為，邾子曰，命在養民，死之短長，時也，民苟利矣，遷也，吉莫如之，遂遷于繹，五月，邾文公卒，君子曰知命。
秋，七月，大室之屋壞，書不共也。
冬，公如晉朝且尋盟，衛侯會公于沓，請平于晉，公還，鄭伯會公于棐，亦請平于晉，公皆成之，鄭伯與公宴于棐，子家賦鴻鴈，季文子曰，寡君未免於此，文子賦四月，子家賦載馳之四章，文子賦采薇之四章，鄭伯拜，公荅拜。
