元年，春，王正月，公即位。
二月，癸亥，日有食之。
天王使叔服來會葬。
夏，四月，丁巳，葬我君僖公。
天王使毛伯來錫公命。
晉侯伐衛。
叔孫得臣如京師。
衛人伐晉。
秋，公孫敖會晉侯于戚。
冬十月，丁未，楚世子商臣弒其君頵。
公孫敖如齊。
元年，春，王使內史叔服來會葬，公孫敖聞其能相人也，見其二子焉，叔服曰，穀也食子，難也收子，穀也豐下，必有後於魯國。
於是閏三月，非禮也，先王之正時也，履端於始，舉正於中，歸餘於終，履端於始，序則不愆，舉正於中，民則不惑，歸餘於終，事則不悖。
夏，四月，丁巳，葬僖公。
王使毛伯衛來錫公命，叔孫得臣如周拜。
晉文公之季年，諸侯朝晉，衛成公不朝，使孔達侵鄭，伐綿訾，及匡，晉襄公既祥，使告于諸侯，而伐衛，及南陽，先且居曰，效尤禍也，請君朝王，臣從師，晉侯朝王于溫，先且居，胥臣，伐衛，五月，辛酉朔，晉師圍戚，六月，戊戌，取之，獲孫昭子，衛人使告于陳，陳共公曰，更伐之，我辭之，衛孔達帥師伐晉，君子以為古，古者越國而謀。
秋，晉侯疆戚田，故公孫敖會之。
初，楚子將以商臣為大子，訪諸令尹子上，子上曰，君之齒未也，而又多愛，黜乃亂也，楚國之舉，在少者，且是人也，蜂目而豺聲，忍人也，不可立也，弗聽，既又欲立王子職，而黜大子商臣，商臣聞之而未察，告其師潘崇曰，若之何而察之，潘崇曰，享江芊而勿敬也，從之，江芊怒曰，呼，役夫，宜君王之欲殺女而立職也，告潘崇曰，信矣，潘崇曰，能事諸乎，曰，不能，能行乎，曰，不能，能行大事乎，曰，能，冬，十月，以宮甲圍成王，王請食熊蹯而死，弗聽，丁未，王縊，謚之曰靈，不瞑，曰成，乃瞑，穆王立，以其為大子之室與潘崇，使為大師，且掌環列之尹。
穆伯如齊，始聘焉，禮也，凡君即位，卿出並聘，踐脩舊好，要結外援，好事鄰國，以衛社稷，忠信卑讓之道也，忠，德之正也，信，德之固也，卑讓，德之基也。
殽之役，晉人既歸秦師，秦大夫及左右皆言於秦伯曰，是敗也，孟明之罪也，必殺之，秦伯曰，是孤之罪也，周芮良夫之詩曰，大風有隧，貪人敗類，聽言則對，誦言如醉，匪用其良，覆俾我悖，是貪故也，孤之謂矣，孤實貪以禍夫子，夫子何罪，復使為政。
