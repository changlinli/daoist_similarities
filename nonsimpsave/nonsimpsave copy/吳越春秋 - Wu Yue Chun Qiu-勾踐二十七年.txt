二十七年冬，勾踐寢疾將卒，謂太子興夷曰：「吾自禹之後，承元常之德，蒙天靈之祐，神祇之福，從窮越之地籍，楚之前鋒，以摧吳王之干戈。跨江涉淮，從晉齊之地，功德巍巍。自致於斯，其可不誡乎？夫霸者之後，難以久立，其慎之哉！」遂卒。
興夷即位一年卒，子翁；翁卒，子不揚；不揚卒，子無彊；彊卒，子玉；玉卒，子尊；尊卒，子親。自勾踐至于親，其歷八主，皆稱霸，積年二百二十四年，親眾皆失，而去琅邪，徙於吳矣。
自黃帝至少康十世，自禹受禪至少康即位六世，為一百四十四年，少康去顓頊即位，四百二十四年。
黃帝、昌意、顓頊、鯀、禹、啟、太康、仲廬、相、少康、無余。無壬去無余十世，無擇、夫譚、元常、勾踐、興夷、不壽、不揚、無彊、魯穆柳有幽公為名，王侯自稱為君、尊、親，失琅邪，為楚所滅。
勾踐至王親，歷八主，格霸二百二十四年。從無余越國始封，至餘善返越國空滅，凡一千九百二十二年。
