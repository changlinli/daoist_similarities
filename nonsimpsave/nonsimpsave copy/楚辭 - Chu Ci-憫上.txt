哀世兮睩睩，諓諓兮嗌喔。眾多兮阿媚，骫靡兮成俗。貪枉兮黨比，貞良兮煢獨。鵠竄兮枳棘，鵜集兮帷幄。蘮蕠兮青蔥，槁本兮萎落。睹斯兮偽惑，心為兮隔錯。逡巡兮圃藪，率彼兮畛陌。川谷兮淵淵，山峊兮峉峉。叢林兮崟崟，株榛兮嶽嶽。霜雪兮漼溰，冰凍兮洛澤。東西兮南北，罔所兮歸薄。庇廕兮枯樹，匍匐兮巖石。踡跼兮寒局數，獨處兮志不申。年齒盡兮命迫促，魁壘擠摧兮常困辱。含憂強老兮愁無樂。鬚髮薴悴兮顠鬢白，思靈澤兮一膏沐。懷蘭英兮把瓊若，待天明兮立躑躅。雲矇矇兮電鯈爍，孤雌驚兮鳴呴呴。思怫鬱兮肝切剝，忿悁悒兮孰訴告。
