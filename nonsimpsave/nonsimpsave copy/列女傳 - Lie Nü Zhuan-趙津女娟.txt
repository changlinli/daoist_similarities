趙津女娟者，趙河津吏之女，趙簡子之夫人也。初簡子南擊楚，與津吏期，簡子至，津吏醉臥，不能渡，簡子怒，欲殺之。
娟懼，持楫而走，簡子曰：「女子走何為？」對曰：「津吏息女。妾父聞主君東渡不測之水，恐風波之起，水神動駭，故禱祠九江三淮之神，供具備禮，御釐受福，不勝巫祝，杯酌餘瀝，醉至於此。君欲殺之，妾願以鄙軀易父之死。」簡子曰：「非女之罪也。」娟曰：「主君欲因其醉而殺之，妾恐其身之不知痛，而心不知罪也。若不知罪殺之，是殺不辜也。願醒而殺之，使知其罪。」簡子曰：「善。」遂釋不誅。
簡子將渡，用楫者少一人，娟攘卷摻楫而請，曰：「妾居河濟之間，世習舟楫之事，願備員持楫。」簡子曰：「不穀將行，選士大夫，齊戒沐浴，義不與婦人同舟而渡也。」娟對曰：「妾聞昔者湯伐夏，左驂驪，右驂牝靡，而遂放桀。武王伐殷，左驂牝騏，右驂牝䮲，而遂克紂，至於華山之陽。主君不欲渡則已，與妾同舟，又何傷乎？」
簡子悅，遂與渡，中流為簡子發河激之歌，其辭曰：「升彼阿兮面觀清，水揚波兮查冥冥，禱求福兮醉不醒，誅將加兮妾心驚，罰既釋兮瀆乃清，妾持楫兮操其維，蛟龍助兮主將歸，呼來櫂兮行勿疑。」簡子大悅曰：「昔者不穀夢娶妻，豈此女乎？」將使人祝祓，以為夫人。娟乃再拜而辭曰：「夫婦人之禮，非媒不嫁。嚴親在內，不敢聞命。」遂辭而去。簡子歸，乃納幣於父母，而立以為夫人。君子曰：「女娟通達而有辭。」《詩》云：「來遊來歌，以矢其音。」此之謂也。
頌曰：趙簡渡河，津吏醉荒，將欲加誅，女娟恐惶，操楫進說，父得不喪，維久難蔽，終遂發揚。
趙津女娟者，趙河津吏之女，趙簡子之夫人也。初簡子南擊楚，與津吏期，簡子至，津吏醉臥，不能渡，簡子怒，欲殺之。
娟懼，持楫而走，簡子曰：「女子走何為？」對曰：「津吏息女。妾父聞主君東渡不測之水，恐風波之起，水神動駭，故禱祠九江三淮之神，供具備禮，御釐受福，不勝巫祝，杯酌餘瀝，醉至於此。君欲殺之，妾願以鄙軀易父之死。」簡子曰：「非女之罪也。」娟曰：「主君欲因其醉而殺之，妾恐其身之不知痛，而心不知罪也。若不知罪殺之，是殺不辜也。願醒而殺之，使知其罪。」簡子曰：「善。」遂釋不誅。
簡子將渡，用楫者少一人，娟攘卷摻楫而請，曰：「妾居河濟之間，世習舟楫之事，願備員持楫。」簡子曰：「不穀將行，選士大夫，齊戒沐浴，義不與婦人同舟而渡也。」娟對曰：「妾聞昔者湯伐夏，左驂驪，右驂牝靡，而遂放桀。武王伐殷，左驂牝騏，右驂牝䮲，而遂克紂，至於華山之陽。主君不欲渡則已，與妾同舟，又何傷乎？」
簡子悅，遂與渡，中流為簡子發河激之歌，其辭曰：「升彼阿兮面觀清，水揚波兮查冥冥，禱求福兮醉不醒，誅將加兮妾心驚，罰既釋兮瀆乃清，妾持楫兮操其維，蛟龍助兮主將歸，呼來櫂兮行勿疑。」簡子大悅曰：「昔者不穀夢娶妻，豈此女乎？」將使人祝祓，以為夫人。娟乃再拜而辭曰：「夫婦人之禮，非媒不嫁。嚴親在內，不敢聞命。」遂辭而去。簡子歸，乃納幣於父母，而立以為夫人。君子曰：「女娟通達而有辭。」《詩》云：「來遊來歌，以矢其音。」此之謂也。
頌曰：趙簡渡河，津吏醉荒，將欲加誅，女娟恐惶，操楫進說，父得不喪，維久難蔽，終遂發揚。
