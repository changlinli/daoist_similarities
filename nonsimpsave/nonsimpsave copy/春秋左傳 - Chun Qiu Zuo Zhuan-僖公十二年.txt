十有二年，春，王三月，庚午，日有食之。
夏，楚人滅黃。
秋，七月。
冬，十有二月，丁丑，陳侯杵臼卒。
十二年，春，諸侯城衛楚丘之郛，懼狄難也。
黃人恃諸侯之睦于齊也，不共楚職，曰，自郢及我九百里，焉能害我，夏，楚滅黃。
王以戎難故，討王子帶，秋，王子帶奔齊。
冬，齊侯使管夷吾平戎于王，使隰朋平戎于晉，王以上卿之禮饗管仲，管仲辭曰，臣，賤有司也，有天子之二守國高在，若節春秋，來承王命，何以禮焉，陪臣敢辭，王曰，舅氏，余嘉乃勳，應乃懿德，謂督不忘，往踐乃職，無逆朕命，管仲受下卿之禮而還，君子曰，管氏之世祀也宜哉，讓不忘其上，詩曰，愷悌君子，神所勞矣。
