冥冥深林兮，樹木鬱鬱。山參差以嶄巖兮，阜杳杳以蔽日。悲余心之悁悁兮，目眇眇而遺泣。風騷屑以搖木兮，雲吸吸以湫戾。悲余生之無歡兮，愁倥傯於山陸。旦徘徊於長阪兮，夕仿偟而獨宿。髮披披以鬤鬤兮，躬劬勞而瘏悴。魂俇俇而南行兮，泣霑襟而濡袂。心嬋媛而無告兮，口噤閉而不言。違郢都之舊閭兮，回湘、沅而遠遷。念余邦之橫陷兮，宗鬼神之無次。閔先嗣之中絕兮，心惶惑而自悲。聊浮游於山峽兮，步周流於江畔。臨深水而長嘯兮，且倘佯而氾觀。
興《離騷》之微文兮，冀靈修之壹悟。還余車於南郢兮，復往軌於初古。道修遠其難遷兮，傷余心之不能已。背三五之典刑兮，絕洪範之闢紀。播規矩以背度兮，錯權衡而任意。操繩墨而放棄兮，傾容幸而侍側。甘棠枯於豐草兮，藜棘樹於中庭。西施斥於北宮兮，仳倠倚於彌楹。烏獲戚而驂乘兮，燕公操於馬圉。蒯聵登於清府兮，咎繇棄而在野外。蓋見茲以永歎兮，欲登階而狐疑。乘白水而高騖兮，因徙弛而長辭。
歎曰：倘佯壚阪沼水深兮，容與漢渚涕淫淫兮，鍾牙已死誰為聲兮？纖阿不御焉舒情兮，曾哀悽欷心離離兮，還顧高丘泣如灑兮。
