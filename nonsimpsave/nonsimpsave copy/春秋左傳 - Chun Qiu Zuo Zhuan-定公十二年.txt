十有二年，春，薛伯定卒。
夏，葬薛襄公。
叔孫州仇帥師墮郈。
衛公孟彄帥師伐曹。
季孫斯，仲孫何忌，帥師墮費。
秋，大雩。
冬，十月，癸亥，公會齊侯盟于黃。
十有一月，丙寅，朔，日有食之。
公至自黃。
十有二月，公圍成，公至自圍成。
十二年，夏，衛公孟彄伐曹，克郊還，滑羅殿，未出，不退于列，其御曰，殿而在列，其為無勇乎，羅曰，與其素厲，寧為無勇。
仲由為季氏宰。將墮三都，於是叔孫氏墮郈，季氏將墮費，公山不狃，叔孫輒，帥費人以襲魯，公與三子入于季氏之宮，登武子之臺，費人攻之弗克，入及公側，仲尼命申句須，樂頎，下伐之，費人北，國人追之，敗諸姑蔑，二子奔齊，遂墮費，將墮成，公斂處父謂孟孫，墮成，齊人必至于北門，且成，孟氏之保障也，無成是無孟氏也，子偽不知，我將不墜，冬，十二月，公圍成弗克。
