曾子曰：「君子攻其惡，求其過，彊其所不能，去私欲，從事於義，可謂學矣。
君子愛日以學，及時以行，難者弗辟，易者弗從，──唯義所在。日旦就業，夕而自省思，以歿其身，亦可謂守業矣。
君子學必由其業，問必以其序，問而不決，承閒觀色而復之，雖不說，亦不彊爭也。
君子既學之，患其不博也；既博之，患其不習也，既習之，患其無知也；既知之，患其不能行也；既能行之，貴其能讓也；君子之學，致此五者而已矣。
君子博學而孱守之，微言而篤行之，行必先人，言必後人，君子終身守此悒悒。
行無求數有名，事無求數有成；身言之，後人揚之；身行之，後人秉之；君子終身守此憚憚。
君子不絕小，不殄微也；行自微也，不微人；人知之，則願也；人不知，苟吾自知也；君子終身守此勿勿也。
君子禍之為患，辱之為畏，見善恐不得與焉，見不善恐其及己也，是故君子疑以終身。
君子見利思辱，見惡思詬，嗜慾思恥，忿怒思患，君子終身守此戰戰也。
君子慮勝氣，思而後動，論而後行，行必思言之，言之必思復之，思復之必思無悔言，亦可謂慎矣。
人信其言，從之以行，人信其行，從之以復；復宜其類，類宜其年，亦可謂外內合矣。
君子疑則不言，未問則不言，兩問則不行其難者。
君子患難除之，財色遠之，流言滅之，禍之所由生自孅孅也，是故君子夙絕之。
君子己善，亦樂人之善也；己能，亦樂人之能也；己雖不能，亦不以援人。
君子好人之為善，而弗趣也，惡人之為不善，而弗疾也；疾其過而不補也，飾其美而不伐也，伐則不益，補則不改矣。
君子不先人以惡，不疑人以不信；不說人之過，成人之美；存往者，在來者，朝有過，夕改，則與之；夕有過，朝改，則與之。
君子義則有常，善則有鄰；見其一，冀其二；見其小，冀其大；苟有德焉，亦不求盈於人也。
君子不絕人之歡，不盡人之禮；來者不豫，往者不慎也，去之不謗，就之不賂；亦可謂忠矣。
君子恭而不難，安而不舒，遜而不諂，寬而不縱，惠而不儉，直而不徑，亦可謂知矣。
君子入人之國，不稱其諱，不犯其禁，不服華色之服，不稱懼惕之言。故曰：與其奢也寧儉，與其倨也寧句。
可言而不信，寧無言也。君子終日言，不在尤之中；小人一言，終身為罪。
君子亂言而弗殖，神言弗致也，道遠日益云。眾信弗主，靈言弗與，人言不信不和。
君子不唱流言，不折辭，不陳人以其所能；言必有主，行必有法，親人必有方。
多知而無親，博學而無方，好多而無定者，君子弗與也。君子多知而擇焉，博學而算焉，多言而慎焉。
博學而無行，進給而不讓，好直而俓，儉而好𠋤者，君子不與也。
夸而無恥，彊而無憚，好勇而忍人者，君子不與也。
亟達而無守，好名而無體，忿怒而為惡，足恭而口聖，而無常位者，君子弗與也。
巧言令色，能小行而篤，難於仁矣。嗜酤酒，好謳歌巷遊，而鄉居者乎？吾無望焉耳！
出入不時，言語不序，安易而樂暴，懼之而不恐，說之而不聽，雖有聖人，亦無若何矣。
臨事而不敬，居喪而不哀，祭祀而不畏，朝廷而不恭，則吾無由知之矣。
三十、四十之閒而無蓺，即無蓺矣；五十而不以善聞矣；七十而無德，雖有微過，亦可以勉矣。
其少不諷誦，其壯不論議，其老不教誨，亦可謂無業之人矣。
少稱不弟焉，恥也；壯稱無德焉，辱也；老稱無禮焉，罪也。
過而不能改，倦也。行而不能遂，恥也；慕善人而不與焉，辱也；弗知而不問焉，固也；說而不能，窮也；喜怒異慮，惑也；不能行而言之，誣也；非其事而居之，矯也；道言而飾其辭，虛也；無益而食厚祿，竊也；好道煩言，亂也；殺人而不戚焉，賊也。
人言不善而不違，近於說其言；說其言，殆於以身近之也；殆於以身近之，殆於身之矣。
人言善而色葸焉，近於不說其言；不說其言，殆於以身近之也；殆於以身近之，殆於身之矣。
故目者，心之浮也；言者，行之指也；作於中，則播於外也。故曰：以其見者占其隱者。故曰：聽其言也，可以知其所好矣。
觀說之流，可以知其術也；久而復之，可以知其信矣；觀其所愛親，可以知其人矣。
臨懼之，而觀其不恐也；怒之，而觀其不惛也；喜之，而觀其不誣也；近諸色，而觀其不踰也；飲食之，而觀其有常也；利之，而觀其能讓也；居哀，而觀其貞也；居約，而觀其不營也；勤勞之，而觀其不擾人也。
君子之於不善也，身勿為，能也；色勿為，不可能也。色也勿為，可能也；心思勿為，不可能也。
太上樂善，其次安之，其下亦能自強。
仁者樂道，智者利道，愚者從，弱者畏。不愚不弱，執誣以彊，亦可謂棄民矣。
太上不生惡，其次而能夙絕之也，其下復而能改也。復而不改，殞身覆家，大者傾覆社稷。是故君子出言以鄂鄂，行身以戰戰，亦殆勉於罪矣。
是故君子為小由為大也，居由仕也，備則未為備也，而勿慮存焉？
事父可以事君，事兄可以事師長，使子猶使臣也，使弟猶使承嗣也；能取朋友者，亦能取所予從政者矣；賜與其宮室，亦由慶賞於國也；忿怒其臣妾，亦猶用刑罰於萬民也。
是故為善必自內始也。內人怨之，雖外人亦不能立也。
居上位而不淫，臨事而栗者，鮮不濟矣，先憂事者，後樂事；先樂事者，後憂事。昔者天子日旦思其四海之內，戰戰唯恐不能乂；諸侯日旦失其四封之內，戰戰唯恐失損之；大夫士日旦思其官，戰戰唯恐不能勝；庶人日旦思其事，戰戰唯恐刑罰之至也。是故臨事而栗者，鮮不濟矣。
君子之於子也，愛而勿面也，使而勿貌也，導之以道而勿強也。
宮中雍雍，外焉肅肅，兄弟僖僖，朋友切切，遠者以貌，近者以情。
友以立其所能，而遠其所不能，苟無失其所守，亦可與終身矣。」
