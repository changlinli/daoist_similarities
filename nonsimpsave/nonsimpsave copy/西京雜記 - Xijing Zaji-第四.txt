安定嵩真、玄菟曹元理，並明算術，皆成帝時人。真嘗自算其年壽七十三，真綏和元年正月二十五日晡死，書其壁以記之。至二十四日晡時死。其妻曰：「見真算時，長下一算，欲以告之，慮脫有旨，故不敢言，今果校一日。」真又曰：「北邙青隴上孤檟之西四丈所，鑿之入七尺，吾欲葬此地。」及真死，依言往掘，得古時空槨，即以葬焉。
元理嘗從其友人陳廣漢，廣漢曰：「吾有二囷米，忘其石數，子為計之。」元理以食筯十餘轉，曰：「東囷七百四十九石二升七合。」又十餘轉，曰：「西囷六百九十七石八斗。」遂大署囷門。後出米，西囷六百九十七石七斗九升，中有一鼠，大堪一升；東囷不差圭合。元理後歲復過廣漢，廣漢以米數告之，元理以手擊床曰：「遂不知鼠之殊米，不如剝面皮矣！」廣漢為之取酒，鹿脯數片，元理復算，曰：「藷蔗二十五區，應收一千五百三十六枚。蹲鴟三十七畝，應收六百七十三石。千牛產二百犢，萬鷄將五萬雛。」羊豕鵝鴨，皆道其數，果蓏肴䔩，悉知其所，乃曰：「此資業之廣，何供饋之偏邪？」廣漢慚，曰：「有蒼卒客，無蒼卒主人。」元理曰：「俎上蒸豚一頭，廚中荔枝一柈，皆可為設。」廣漢再拜謝罪，自入取之，盡日為歡。其術後傳南季，南季傳項瑫，瑫傳子陸，皆得其分數，而失玄妙焉。
衛將軍青生子，或有獻騧馬者，乃命其子曰騧，字叔馬。其後改為登，字叔昇。
哀帝為董賢起大第於北闕下，重五殿，洞六門，柱壁皆畫雲氣華蘤，山靈水怪，或衣以綈錦，或飾以金玉。南門三重，署曰南中門、南上門、南更門。東西各三門，隨方面題署，亦如之。樓閣臺榭，轉相連注，山池玩好，窮盡雕麗。
平津侯自以布衣為宰相，乃開東閤，營客館，以招天下之士。其一曰欽賢館，以待大賢；次曰翹材館，以待大才；次曰接士館，以待國士。其有德任毗贊、佐理陰陽者，處欽賢之館。其有才堪九烈將軍二千石者，居翹材之館。其有一介之善，一方之藝，居接士之館。而躬自菲薄，所得俸祿，以奉待之。
閩越王獻高帝石蜜五斛、蜜燭二百枚、白鷴黑鷴各一雙，高帝大悅，厚報遣其使。
滕公駕至東都門，馬鳴，跼不肯前，以足跑地久之。滕公使士卒掘馬所跑地，入三尺所，得石槨。滕公以燭照之，有銘焉。乃以水洗寫其文，文字皆古異，左右莫能知。以問叔孫通，通曰：「科斗書也。」以今文寫之，曰：「佳城鬱鬱，三千年見白日。吁嗟滕公居此室。」滕公曰：「嗟乎，天也！吾死其即安此乎？」死遂葬焉。
韓嫣好彈，常以金為丸，所失者日有十餘。長安為之語曰：「苦饑寒，逐金丸。」京師兒童，每聞嫣出彈，輒隨之，望丸之所落，輒拾焉。
司馬遷發憤作《史記》百三十篇，先達稱為良史之才。其以伯夷居列傳之首，以為善而無報也；為《項羽本紀》，以踞高位者非關有德也。及其序屈原、賈誼，辭旨抑揚，悲而不傷，亦近代之偉才。
梁孝王遊於忘憂之館，集諸遊士，各使為賦。枚乘為《柳賦》，其辭曰：「忘憂之館，垂條之木。枝逶遲而舍紫，葉萋萋而吐綠。出入風雲，去來羽族。既上下而好音，亦黃衣而絳足。蜩螗厲嚮，蜘蛛吐絲。階草漠漠，白日遲遲。于嗟細柳，流亂輕絲。君王淵穆其度，御群英而翫之。小臣瞽聵，與此陳詞。于嗟樂兮！於是罇盈縹玉之酒，爵獻金漿之醪。梁人作藷蔗酒，名金漿。庶羞千族，盈滿六庖。弱絲清管，與風霜而共雕。鎗鍠啾唧，蕭條寂寥。儁乂英旄，列襟聯袍。小臣莫效於鴻毛，空銜鮮而嗽醪。雖復河清海竭，終無增景於邊撩。」路喬如為《鶴賦》，其辭曰：「白鳥朱冠，鼓翼池于。舉脩距而躍躍，奮皓翅之翼翼。宛脩頸而顧步，啄沙磧而相懽。豈忘赤霄之上，忽池籞而盤桓。飲清流而不舉，食稻粱而未安。故知野禽野性，未脫籠樊。賴吾王之廣愛，雖禽鳥兮抱恩。方騰驤而鳴舞，憑朱檻而為歡。」公孫詭為《文鹿賦》，其詞曰：「塵鹿濯濯，來我槐庭。食我槐葉，懷我德聲。質如緗縟，文如素綦。呦呦相召，《小雅》之詩。歎丘山之比歲，逢梁王於一時。」鄒陽為《酒賦》，其詞曰：「清者為酒，濁者為醴；清者聖明，濁者頑騃。皆麴湒丘之麥，釀野田之米。倉風莫預，方金未啟。嗟同物而異味，歎殊才而共侍。流光醳醳，甘滋泥泥。醪釀既成，綠瓷既啟。且筐且漉，載篘載齊。庶民以為歡，君子以為禮。其品類，則沙洛淥酃，程鄉若下，高公之清。關中白薄，青渚縈停。凝醳醇酎，千日一醒。哲王臨國，綽矣多暇。召皤皤之臣，聚肅肅之賓，安廣坐，列雕屏，綃綺為席，犀璩為鎮。曳長裾，飛廣袖，奮長纓。英偉之士，莞爾而即之。君王憑玉几、倚玉屏。舉手一勞，四座之士，皆若哺梁焉。乃縱酒作倡，傾盌覆觴。右曰宮申，旁亦徵揚。樂只之深，不狂。於是鍚名餌，袪夕醉，遣朝酲。吾君壽億萬歲，常與日月爭光。」公孫乘為《月賦》，其詞曰：「月出皦兮，君子之光。鵾鷄舞於蘭渚，蟋蟀鳴於西堂。君有禮樂，我有衣裳。猗嗟明月，當心而出。隱員巖而似鉤，蔽脩堞而分鏡。既少進以增輝，遂臨庭而高映。炎日匪明，皓璧非淨。躔度運行，陰陽以正。文林辯囿，小臣不佞。」羊勝為《屏風賦》，其辭曰：「屏風鞈匝，蔽我君王。重葩累繡，沓璧連璋。飾以文錦，映以流黃。畫以古列，顒顒昂昂。藩后宜之，壽考無疆。」韓安國作《几賦》不成，鄒陽代作，其辭曰：「高樹凌雲，蟠紆煩冤，旁生附枝。王爾公舒之徒，荷斧斤，援葛虆，攀喬枝。上不測之絕頂，伐之以歸。眇者督直，聾者磨礱。齊貢金斧，楚入名工，迺成斯几。離奇髣髴，似龍盤馬迴，鳳去鸞歸。君王憑之，聖德日躋。」鄒陽、安國罰酒三升，賜枚乘、路喬如絹，人五匹。
梁孝王入朝，與上為家人之讌，乃問王諸子，王頓首謝曰：「有五男。」即拜為列侯，賜與衣裳器服。王薨，又分梁國為五，進五侯皆為王。
河間王德築日華宮，置客館二十餘區，以待學士。自奉養不踰賓客。
梁孝王子賈從朝，年幼，竇太后欲強冠婚之。上謂王曰：「兒堪棄矣。」王頓首謝曰：「臣聞《禮》二十而冠，冠而字，字以表德。自非顯才高行，安可強冠之哉？」帝曰：「兒堪冠矣。」餘日，帝又曰：「兒堪室矣。」王頓首曰：「臣聞《禮》三十壯有室。兒年蒙悼，未有人父之端，安可強室之哉？」帝曰：「兒堪室矣。」餘日，賈朝至閫而遺其舄，帝曰：「兒真幼矣。」白太后未可冠婚之。
江都王勁捷，能超七尺屏風。
元后在家，嘗有白鷰銜白石，大如指，墜后績筐中。后取之，石自剖為二，其中有文曰「母天地」。后乃合之，遂復還合，乃寶錄焉。後為皇后，常并置璽笥中，謂為天璽也。
漢朝以玉為虎子，以為便器，使侍中執之，行幸以從。
中書以武都紫泥為璽室，加綠綈其上。
茂陵文固陽，本瑯琊人，善馴野雉為媒，用以射雉。每以三春之月，為茅障以自翳，用觟矢以射之，日連百數。茂陵輕薄者化之，皆以雜寶錯廁翳障，以青州蘆葦為弩矢，輕騎妖服，追隨於道路，以為懽娛也。陽死，其子亦善其事。董司馬好之，以為上客。
茂陵少年李亨，好馳駿狗，逐狡獸，或以鷹鷂逐雉兔，皆為之佳名。狗則有脩毫、釐睫、白望、青曹之名，鷹則有青翅、黃眸、青冥、金距之屬，鷂則有從風鷂、孤飛鷂。楊萬年有猛犬，名青駮，買之百金。
成帝時，交趾越嶲獻長鳴鷄，伺晨雞，即下漏驗之，晷刻無差，長鳴雞則一食頃不絕，長距善鬭。
許博昌，安陵人也，善陸博。竇嬰好之，常與居處。其術曰：「方畔揭道張，張畔揭道方，張究屈玄高，高玄屈究張。」又曰：「張道揭畔方，方畔揭道張，張究屈玄高，高玄屈究張。」三輔兒童皆誦之。法用六箸，或謂之究，以竹為之，長六分。或用二箸。博昌又作《大博經》一篇，今世傳。
高祖與項羽戰於垓下，孔將軍居左，費將軍居右，皆假為名。
東方生善嘯，每曼聲長嘯，輒塵落帽。
京兆有古生者，學縱橫揣磨、弄矢搖丸樗蒲之術，為都掾史四十餘季，善訑謾。二千石隨以諧謔，皆握其權要，而得其歡心。趙廣漢為京兆尹，下車而黜之，終于家。京師至今徘戲皆稱古掾曹。
婁敬始因虞將軍請見高祖，衣旃衣，披羊裘。虞將軍脫其身上衣服以衣之，敬曰：「敬本衣帛，則衣帛見。敬本衣旃，則衣旃見。今捨旃褐，假鮮華，是矯常也。」不敢脫羊裘，而衣旃以見高祖。
安定嵩真、玄菟曹元理，並明算術，皆成帝時人。真嘗自算其年壽七十三，真綏和元年正月二十五日晡死，書其壁以記之。至二十四日晡時死。其妻曰：「見真算時，長下一算，欲以告之，慮脫有旨，故不敢言，今果校一日。」真又曰：「北邙青隴上孤檟之西四丈所，鑿之入七尺，吾欲葬此地。」及真死，依言往掘，得古時空槨，即以葬焉。
元理嘗從其友人陳廣漢，廣漢曰：「吾有二囷米，忘其石數，子為計之。」元理以食筯十餘轉，曰：「東囷七百四十九石二升七合。」又十餘轉，曰：「西囷六百九十七石八斗。」遂大署囷門。後出米，西囷六百九十七石七斗九升，中有一鼠，大堪一升；東囷不差圭合。元理後歲復過廣漢，廣漢以米數告之，元理以手擊床曰：「遂不知鼠之殊米，不如剝面皮矣！」廣漢為之取酒，鹿脯數片，元理復算，曰：「藷蔗二十五區，應收一千五百三十六枚。蹲鴟三十七畝，應收六百七十三石。千牛產二百犢，萬鷄將五萬雛。」羊豕鵝鴨，皆道其數，果蓏肴䔩，悉知其所，乃曰：「此資業之廣，何供饋之偏邪？」廣漢慚，曰：「有蒼卒客，無蒼卒主人。」元理曰：「俎上蒸豚一頭，廚中荔枝一柈，皆可為設。」廣漢再拜謝罪，自入取之，盡日為歡。其術後傳南季，南季傳項瑫，瑫傳子陸，皆得其分數，而失玄妙焉。
衛將軍青生子，或有獻騧馬者，乃命其子曰騧，字叔馬。其後改為登，字叔昇。
哀帝為董賢起大第於北闕下，重五殿，洞六門，柱壁皆畫雲氣華蘤，山靈水怪，或衣以綈錦，或飾以金玉。南門三重，署曰南中門、南上門、南更門。東西各三門，隨方面題署，亦如之。樓閣臺榭，轉相連注，山池玩好，窮盡雕麗。
平津侯自以布衣為宰相，乃開東閤，營客館，以招天下之士。其一曰欽賢館，以待大賢；次曰翹材館，以待大才；次曰接士館，以待國士。其有德任毗贊、佐理陰陽者，處欽賢之館。其有才堪九烈將軍二千石者，居翹材之館。其有一介之善，一方之藝，居接士之館。而躬自菲薄，所得俸祿，以奉待之。
閩越王獻高帝石蜜五斛、蜜燭二百枚、白鷴黑鷴各一雙，高帝大悅，厚報遣其使。
滕公駕至東都門，馬鳴，跼不肯前，以足跑地久之。滕公使士卒掘馬所跑地，入三尺所，得石槨。滕公以燭照之，有銘焉。乃以水洗寫其文，文字皆古異，左右莫能知。以問叔孫通，通曰：「科斗書也。」以今文寫之，曰：「佳城鬱鬱，三千年見白日。吁嗟滕公居此室。」滕公曰：「嗟乎，天也！吾死其即安此乎？」死遂葬焉。
韓嫣好彈，常以金為丸，所失者日有十餘。長安為之語曰：「苦饑寒，逐金丸。」京師兒童，每聞嫣出彈，輒隨之，望丸之所落，輒拾焉。
司馬遷發憤作《史記》百三十篇，先達稱為良史之才。其以伯夷居列傳之首，以為善而無報也；為《項羽本紀》，以踞高位者非關有德也。及其序屈原、賈誼，辭旨抑揚，悲而不傷，亦近代之偉才。
梁孝王遊於忘憂之館，集諸遊士，各使為賦。枚乘為《柳賦》，其辭曰：「忘憂之館，垂條之木。枝逶遲而舍紫，葉萋萋而吐綠。出入風雲，去來羽族。既上下而好音，亦黃衣而絳足。蜩螗厲嚮，蜘蛛吐絲。階草漠漠，白日遲遲。于嗟細柳，流亂輕絲。君王淵穆其度，御群英而翫之。小臣瞽聵，與此陳詞。于嗟樂兮！於是罇盈縹玉之酒，爵獻金漿之醪。梁人作藷蔗酒，名金漿。庶羞千族，盈滿六庖。弱絲清管，與風霜而共雕。鎗鍠啾唧，蕭條寂寥。儁乂英旄，列襟聯袍。小臣莫效於鴻毛，空銜鮮而嗽醪。雖復河清海竭，終無增景於邊撩。」路喬如為《鶴賦》，其辭曰：「白鳥朱冠，鼓翼池于。舉脩距而躍躍，奮皓翅之翼翼。宛脩頸而顧步，啄沙磧而相懽。豈忘赤霄之上，忽池籞而盤桓。飲清流而不舉，食稻粱而未安。故知野禽野性，未脫籠樊。賴吾王之廣愛，雖禽鳥兮抱恩。方騰驤而鳴舞，憑朱檻而為歡。」公孫詭為《文鹿賦》，其詞曰：「塵鹿濯濯，來我槐庭。食我槐葉，懷我德聲。質如緗縟，文如素綦。呦呦相召，《小雅》之詩。歎丘山之比歲，逢梁王於一時。」鄒陽為《酒賦》，其詞曰：「清者為酒，濁者為醴；清者聖明，濁者頑騃。皆麴湒丘之麥，釀野田之米。倉風莫預，方金未啟。嗟同物而異味，歎殊才而共侍。流光醳醳，甘滋泥泥。醪釀既成，綠瓷既啟。且筐且漉，載篘載齊。庶民以為歡，君子以為禮。其品類，則沙洛淥酃，程鄉若下，高公之清。關中白薄，青渚縈停。凝醳醇酎，千日一醒。哲王臨國，綽矣多暇。召皤皤之臣，聚肅肅之賓，安廣坐，列雕屏，綃綺為席，犀璩為鎮。曳長裾，飛廣袖，奮長纓。英偉之士，莞爾而即之。君王憑玉几、倚玉屏。舉手一勞，四座之士，皆若哺梁焉。乃縱酒作倡，傾盌覆觴。右曰宮申，旁亦徵揚。樂只之深，不狂。於是鍚名餌，袪夕醉，遣朝酲。吾君壽億萬歲，常與日月爭光。」公孫乘為《月賦》，其詞曰：「月出皦兮，君子之光。鵾鷄舞於蘭渚，蟋蟀鳴於西堂。君有禮樂，我有衣裳。猗嗟明月，當心而出。隱員巖而似鉤，蔽脩堞而分鏡。既少進以增輝，遂臨庭而高映。炎日匪明，皓璧非淨。躔度運行，陰陽以正。文林辯囿，小臣不佞。」羊勝為《屏風賦》，其辭曰：「屏風鞈匝，蔽我君王。重葩累繡，沓璧連璋。飾以文錦，映以流黃。畫以古列，顒顒昂昂。藩后宜之，壽考無疆。」韓安國作《几賦》不成，鄒陽代作，其辭曰：「高樹凌雲，蟠紆煩冤，旁生附枝。王爾公舒之徒，荷斧斤，援葛虆，攀喬枝。上不測之絕頂，伐之以歸。眇者督直，聾者磨礱。齊貢金斧，楚入名工，迺成斯几。離奇髣髴，似龍盤馬迴，鳳去鸞歸。君王憑之，聖德日躋。」鄒陽、安國罰酒三升，賜枚乘、路喬如絹，人五匹。
梁孝王入朝，與上為家人之讌，乃問王諸子，王頓首謝曰：「有五男。」即拜為列侯，賜與衣裳器服。王薨，又分梁國為五，進五侯皆為王。
河間王德築日華宮，置客館二十餘區，以待學士。自奉養不踰賓客。
梁孝王子賈從朝，年幼，竇太后欲強冠婚之。上謂王曰：「兒堪棄矣。」王頓首謝曰：「臣聞《禮》二十而冠，冠而字，字以表德。自非顯才高行，安可強冠之哉？」帝曰：「兒堪冠矣。」餘日，帝又曰：「兒堪室矣。」王頓首曰：「臣聞《禮》三十壯有室。兒年蒙悼，未有人父之端，安可強室之哉？」帝曰：「兒堪室矣。」餘日，賈朝至閫而遺其舄，帝曰：「兒真幼矣。」白太后未可冠婚之。
江都王勁捷，能超七尺屏風。
元后在家，嘗有白鷰銜白石，大如指，墜后績筐中。后取之，石自剖為二，其中有文曰「母天地」。后乃合之，遂復還合，乃寶錄焉。後為皇后，常并置璽笥中，謂為天璽也。
漢朝以玉為虎子，以為便器，使侍中執之，行幸以從。
中書以武都紫泥為璽室，加綠綈其上。
茂陵文固陽，本瑯琊人，善馴野雉為媒，用以射雉。每以三春之月，為茅障以自翳，用觟矢以射之，日連百數。茂陵輕薄者化之，皆以雜寶錯廁翳障，以青州蘆葦為弩矢，輕騎妖服，追隨於道路，以為懽娛也。陽死，其子亦善其事。董司馬好之，以為上客。
茂陵少年李亨，好馳駿狗，逐狡獸，或以鷹鷂逐雉兔，皆為之佳名。狗則有脩毫、釐睫、白望、青曹之名，鷹則有青翅、黃眸、青冥、金距之屬，鷂則有從風鷂、孤飛鷂。楊萬年有猛犬，名青駮，買之百金。
成帝時，交趾越嶲獻長鳴鷄，伺晨雞，即下漏驗之，晷刻無差，長鳴雞則一食頃不絕，長距善鬭。
許博昌，安陵人也，善陸博。竇嬰好之，常與居處。其術曰：「方畔揭道張，張畔揭道方，張究屈玄高，高玄屈究張。」又曰：「張道揭畔方，方畔揭道張，張究屈玄高，高玄屈究張。」三輔兒童皆誦之。法用六箸，或謂之究，以竹為之，長六分。或用二箸。博昌又作《大博經》一篇，今世傳。
高祖與項羽戰於垓下，孔將軍居左，費將軍居右，皆假為名。
東方生善嘯，每曼聲長嘯，輒塵落帽。
京兆有古生者，學縱橫揣磨、弄矢搖丸樗蒲之術，為都掾史四十餘季，善訑謾。二千石隨以諧謔，皆握其權要，而得其歡心。趙廣漢為京兆尹，下車而黜之，終于家。京師至今徘戲皆稱古掾曹。
婁敬始因虞將軍請見高祖，衣旃衣，披羊裘。虞將軍脫其身上衣服以衣之，敬曰：「敬本衣帛，則衣帛見。敬本衣旃，則衣旃見。今捨旃褐，假鮮華，是矯常也。」不敢脫羊裘，而衣旃以見高祖。
