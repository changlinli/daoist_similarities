悲兮愁，哀兮憂，天生我兮當闇時，被諑譖兮虛獲尤。心煩憒兮意無聊，嚴載駕兮出戲游。周八極兮歷九州，求軒轅兮索重華。世既卓兮遠眇眇，握佩玖兮中路躇。羨咎繇兮建典謨，懿風後兮受瑞圖。愍余命兮遭六極，委玉質兮於泥塗。遽傽遑兮驅林澤，步屏營兮行丘阿。車軏折兮馬虺頹，惷悵立兮涕滂沱。思丁文兮聖明哲，哀平差兮迷謬愚。呂傅舉兮殷周興，忌嚭專兮郢吳虛。仰長歎兮氣噎結，悒殟絕兮咶復蘇。虎兕爭兮於廷中，豺狼鬥兮我之隅。雲霧會兮日冥晦，飄風起兮揚塵埃。走鬯罔兮乍東西，欲竄伏兮其焉如？念靈閨兮隩重深，願竭節兮隔無由。望舊邦兮路逶隨，憂心悄兮志勤劬。魂煢煢兮不遑寐，目眽眽兮寤終朝。
