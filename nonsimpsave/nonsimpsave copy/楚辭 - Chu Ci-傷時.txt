惟昊天兮昭靈，陽氣發兮清明。風習習兮和煖，百草萌兮華榮。堇荼茂兮扶疏，蘅芷彫兮瑩嫇。愍貞良兮遇害，將夭折兮碎糜。時混混兮澆饡，哀當世兮莫知。覽往昔兮俊彥，亦詘辱兮係纍。管束縛兮桎梏，百貿易兮傳賣。遭桓繆兮識舉，才德用兮列施。且從容兮自慰，玩琴書兮游戲。迫中國兮迮狹，吾欲之兮九夷。超五嶺兮嵯峨，觀浮石兮崔嵬。陟丹山兮炎野，屯余車兮黃支。就祝融兮稽疑，嘉己行兮無為。乃回朅兮北逝，遇神孈兮宴娭。欲靜居兮自娛，心愁慼兮不能。放余轡兮策駟，忽飆騰兮浮雲。蹠飛杭兮越海，從安期兮蓬萊。緣天梯兮北上，登太一兮玉臺。使素女兮鼓簧，乘戈和兮謳謠。聲噭誂兮清和，音晏衍兮要婬。咸欣欣兮酣樂，余眷眷兮獨悲。顧章華兮太息，志戀戀兮依依。
