越之前君無余者，夏禹之末封也。禹父鯀者，帝顓頊之後。鯀娶於有莘氏之女，名曰女嬉。年壯未孳。嬉於砥山得薏苡而吞之，意若為人所感，因而妊孕，剖脅而產高密。家于西羌，地曰石紐。石紐在蜀西川也。
帝堯之時，遭洪水滔滔，天下沉漬，九州閼塞，四瀆壅閉。帝乃憂中國之不康，悼黎元之罹咎。乃命四嶽，乃舉賢良，將任治水。自中國至于條方，莫薦人。帝靡所任，四嶽乃舉鯀而薦之於堯。帝曰：「鯀負命毀族，不可。」四嶽曰：「等之群臣，未有如鯀者。」堯用治水，受命九載，功不成。帝怒曰：「朕知不能也。」乃更求之，得舜，使攝行天子之政，巡狩。觀鯀之治水無有形狀，乃殛鯀于羽山。鯀投于水，化為黃能，因為羽淵之神。
舜與四嶽舉鯀之子高密。四嶽謂禹曰：「舜以治水無功，舉爾嗣，考之勳。」禹曰：「俞，小子敢悉考績，以統天意。惟委而已。」
禹傷父功不成，循江，泝河，盡濟，甄淮，乃勞身焦思以行，七年，聞樂不聽，過門不入，冠挂不顧，履遺不躡。功未及成，愁然沉思。乃案黃帝中經曆，蓋聖人所記曰：在于九山東南天柱，號曰宛委，赤帝在闕。其巖之巔，承以文玉，覆以磐石，其書金簡，青玉為字，編以白銀，皆瑑其文。
禹乃東巡，登衡嶽，血白馬以祭，不幸所求。禹乃登山仰天而嘯，因夢見赤繡衣男子，自稱玄夷蒼水使者，聞帝使文命于斯，故來候之。「非厥歲月，將告以期，無為戲吟。」故倚歌覆釜之山，東顧謂禹曰：「欲得我山神書者，齋於黃帝巖嶽之下三月，庚子登山發石，金簡之書存矣。」禹退又齋三月，庚子登宛委山，發金簡之書。案金簡玉字，得通水之理。
復返歸嶽，乘四載以行川。始於霍山，徊集五嶽，詩云：「信彼南山，惟禹甸之。」
遂巡行四瀆。與益、夔共謀，行到名山大澤，召其神而問之山川脈理、金玉所有、鳥獸昆蟲之類，及八方之民俗、殊國異域、土地里數：使益疏而記之，故名之曰「山海經」。
禹三十未娶，行到塗山，恐時之暮，失其度制，乃辭云：「吾娶也，必有應矣。」乃有白狐九尾造於禹。禹曰：「白者，吾之服也。其九尾者，王之證也。塗山之歌曰：『綏綏白狐，九尾痝痝。我家嘉夷，來賓為王。成家成室，我造彼昌。天人之際，於茲則行。』明矣哉！」禹因娶塗山，謂之女嬌。取辛壬癸甲，禹行。十月，女嬌生子啟。啟生不見父，晝夕呱呱啼泣。
禹行使大章步東西，豎亥度南北，暢八極之廣，旋天地之數。
禹濟江，南省水理，黃龍負舟，舟中人怖駭，禹乃啞然而笑曰：「我受命於天，竭力以勞萬民。生，性也；死，命也。爾何為者？」顏色不變。謂舟人曰：「此天所以為我用。」龍曳尾舍舟而去。
南到計於蒼梧，而見縛人，禹拊其背而哭。益曰：「斯人犯法，自合如此，哭之何也？」禹曰：「天下有道，民不罹辜；天下無道，罪及善人。吾聞，一男不耕，有受其飢；一女不桑，有受其寒。吾為帝統治水土，調民安居，使得其所，今乃罹法如斯，此吾得薄，不能化民證也。故哭之悲耳。」
於是周行宇內，東造絕跡，西延積石，南踰赤岸，北過寒谷；徊崑崙，察六扈，脈地理，名金石；寫流沙於西隅，決弱水於北漢；青泉、赤淵，分入洞穴；通江東流，至於碣石；疏九河於涽淵，開五水於東北；鑿龍門，闢伊闕；平易相土，觀地分州。殊方各進，有所納貢；民去崎嶇，歸於中國。
堯曰：「俞！以固冀於此。」乃號禹曰伯禹，官曰司空，賜姓姒氏，領統州伯，以巡十二部。
堯崩，禹服三年之喪，如喪考妣，晝哭夜泣，氣不屬聲。
堯禪位于舜，舜薦大禹，改官司徒，內輔虞位，外行九伯。
舜崩，禪位命禹。禹服三年，形體枯槁，面目黎黑，讓位商均，退處陽山之南，陰阿之北。萬民不附商均，追就禹之所，狀若驚鳥揚天，駭魚入淵，晝歌夜吟，登高號呼，曰：「禹棄我，如何所戴？」禹三年服畢，哀民，不得已，即天子之位。
三載考功，五年政定，周行天下，歸還大越。登茅山以朝四方群臣，觀示中州諸侯，防風後至，斬以示眾，示天下悉屬禹也。乃大會計治國之道。內美釜山州慎之功，外演聖德以應天心，遂更名茅山曰會稽之山。因傳國政，休養萬民，國號曰夏。后封有功，爵有德，惡無細而不誅，功無微而不賞，天下喁喁，若兒思母，子歸父。而留越恐群臣不從，言曰：「吾聞食其實者，不傷其枝，飲其冰者，不濁其流。吾獲覆釜之書，得以除天下之災，令民歸於里閭。其德彰彰若斯，豈可忘乎？」乃納言聽諫，安民治室；居靡山伐木，為邑畫作印，橫木為門；調權衡，平斗斛，造井示民，以為法度。鳳凰棲於樹，鸞鳥巢於側，麒麟步於庭，百鳥佃於澤。
遂已耆艾將老，歎曰：「吾晏歲年暮，壽將盡矣，止絕斯矣。」命群臣曰：「吾百世之後，葬我會稽之山，葦槨桐棺，穿壙七尺，下無及泉，墳高三尺，土階三等。葬之後，曰：「無改畝，以為居之者樂，為之者苦。」
禹崩之後，眾瑞並去。天美禹德而勞其功，使百鳥還為民田，大小有差，進退有行，一盛一衰，往來有常。
禹崩，傳位與益。益服三年，思禹未嘗不言。喪畢，益避禹之子啟於箕山之陽，諸侯去益而朝啟，曰：「吾君帝禹子也。」啟遂即天子之位，治國於夏。遵禹貢之美，悉九州之土以種五穀，累歲不絕。啟使使以歲時春秋而祭禹於越，立宗廟於南山之上。
禹以下六世而得帝少康。少康恐禹祭之絕祀，乃封其庶子於越，號曰無余。余始受封，人民山居，雖有鳥田之利，租貢纔給宗廟祭祀之費。乃復隨陵陸而耕種，或逐禽鹿而給食。無余質朴，不設宮室之飾，從民所居。春秋祠禹墓於會稽。
無余傳世十餘，末君微劣，不能自立，轉從眾庶為編戶之民，禹祀斷絕。十有餘歲，有人生而言語，其語曰鳥禽呼：嚥喋嚥喋。指天向禹墓曰：「我是無余君之苗末，我方修前君祭祀，復我禹墓之祀，為民請福於天，以通鬼神之道。」眾民悅喜，皆助奉禹祭，四時致貢，因共封立，以承越君之後，復夏王之祭，安集鳥田之瑞，以為百姓請命。自後稍有君臣之義，號曰無壬。
壬生無䁺，擇專心守國，不失上天之命。無擇卒，或為夫譚。夫譚生元常，常立，當吳王壽夢、諸樊、闔閭之時。越之興霸自元常矣。
越之前君無余者，夏禹之末封也。禹父鯀者，帝顓頊之後。鯀娶於有莘氏之女，名曰女嬉。年壯未孳。嬉於砥山得薏苡而吞之，意若為人所感，因而妊孕，剖脅而產高密。家于西羌，地曰石紐。石紐在蜀西川也。
帝堯之時，遭洪水滔滔，天下沉漬，九州閼塞，四瀆壅閉。帝乃憂中國之不康，悼黎元之罹咎。乃命四嶽，乃舉賢良，將任治水。自中國至于條方，莫薦人。帝靡所任，四嶽乃舉鯀而薦之於堯。帝曰：「鯀負命毀族，不可。」四嶽曰：「等之群臣，未有如鯀者。」堯用治水，受命九載，功不成。帝怒曰：「朕知不能也。」乃更求之，得舜，使攝行天子之政，巡狩。觀鯀之治水無有形狀，乃殛鯀于羽山。鯀投于水，化為黃能，因為羽淵之神。
舜與四嶽舉鯀之子高密。四嶽謂禹曰：「舜以治水無功，舉爾嗣，考之勳。」禹曰：「俞，小子敢悉考績，以統天意。惟委而已。」
禹傷父功不成，循江，泝河，盡濟，甄淮，乃勞身焦思以行，七年，聞樂不聽，過門不入，冠挂不顧，履遺不躡。功未及成，愁然沉思。乃案黃帝中經曆，蓋聖人所記曰：在于九山東南天柱，號曰宛委，赤帝在闕。其巖之巔，承以文玉，覆以磐石，其書金簡，青玉為字，編以白銀，皆瑑其文。
禹乃東巡，登衡嶽，血白馬以祭，不幸所求。禹乃登山仰天而嘯，因夢見赤繡衣男子，自稱玄夷蒼水使者，聞帝使文命于斯，故來候之。「非厥歲月，將告以期，無為戲吟。」故倚歌覆釜之山，東顧謂禹曰：「欲得我山神書者，齋於黃帝巖嶽之下三月，庚子登山發石，金簡之書存矣。」禹退又齋三月，庚子登宛委山，發金簡之書。案金簡玉字，得通水之理。
復返歸嶽，乘四載以行川。始於霍山，徊集五嶽，詩云：「信彼南山，惟禹甸之。」
遂巡行四瀆。與益、夔共謀，行到名山大澤，召其神而問之山川脈理、金玉所有、鳥獸昆蟲之類，及八方之民俗、殊國異域、土地里數：使益疏而記之，故名之曰「山海經」。
禹三十未娶，行到塗山，恐時之暮，失其度制，乃辭云：「吾娶也，必有應矣。」乃有白狐九尾造於禹。禹曰：「白者，吾之服也。其九尾者，王之證也。塗山之歌曰：『綏綏白狐，九尾痝痝。我家嘉夷，來賓為王。成家成室，我造彼昌。天人之際，於茲則行。』明矣哉！」禹因娶塗山，謂之女嬌。取辛壬癸甲，禹行。十月，女嬌生子啟。啟生不見父，晝夕呱呱啼泣。
禹行使大章步東西，豎亥度南北，暢八極之廣，旋天地之數。
禹濟江，南省水理，黃龍負舟，舟中人怖駭，禹乃啞然而笑曰：「我受命於天，竭力以勞萬民。生，性也；死，命也。爾何為者？」顏色不變。謂舟人曰：「此天所以為我用。」龍曳尾舍舟而去。
南到計於蒼梧，而見縛人，禹拊其背而哭。益曰：「斯人犯法，自合如此，哭之何也？」禹曰：「天下有道，民不罹辜；天下無道，罪及善人。吾聞，一男不耕，有受其飢；一女不桑，有受其寒。吾為帝統治水土，調民安居，使得其所，今乃罹法如斯，此吾得薄，不能化民證也。故哭之悲耳。」
於是周行宇內，東造絕跡，西延積石，南踰赤岸，北過寒谷；徊崑崙，察六扈，脈地理，名金石；寫流沙於西隅，決弱水於北漢；青泉、赤淵，分入洞穴；通江東流，至於碣石；疏九河於涽淵，開五水於東北；鑿龍門，闢伊闕；平易相土，觀地分州。殊方各進，有所納貢；民去崎嶇，歸於中國。
堯曰：「俞！以固冀於此。」乃號禹曰伯禹，官曰司空，賜姓姒氏，領統州伯，以巡十二部。
堯崩，禹服三年之喪，如喪考妣，晝哭夜泣，氣不屬聲。
堯禪位于舜，舜薦大禹，改官司徒，內輔虞位，外行九伯。
舜崩，禪位命禹。禹服三年，形體枯槁，面目黎黑，讓位商均，退處陽山之南，陰阿之北。萬民不附商均，追就禹之所，狀若驚鳥揚天，駭魚入淵，晝歌夜吟，登高號呼，曰：「禹棄我，如何所戴？」禹三年服畢，哀民，不得已，即天子之位。
三載考功，五年政定，周行天下，歸還大越。登茅山以朝四方群臣，觀示中州諸侯，防風後至，斬以示眾，示天下悉屬禹也。乃大會計治國之道。內美釜山州慎之功，外演聖德以應天心，遂更名茅山曰會稽之山。因傳國政，休養萬民，國號曰夏。后封有功，爵有德，惡無細而不誅，功無微而不賞，天下喁喁，若兒思母，子歸父。而留越恐群臣不從，言曰：「吾聞食其實者，不傷其枝，飲其冰者，不濁其流。吾獲覆釜之書，得以除天下之災，令民歸於里閭。其德彰彰若斯，豈可忘乎？」乃納言聽諫，安民治室；居靡山伐木，為邑畫作印，橫木為門；調權衡，平斗斛，造井示民，以為法度。鳳凰棲於樹，鸞鳥巢於側，麒麟步於庭，百鳥佃於澤。
遂已耆艾將老，歎曰：「吾晏歲年暮，壽將盡矣，止絕斯矣。」命群臣曰：「吾百世之後，葬我會稽之山，葦槨桐棺，穿壙七尺，下無及泉，墳高三尺，土階三等。葬之後，曰：「無改畝，以為居之者樂，為之者苦。」
禹崩之後，眾瑞並去。天美禹德而勞其功，使百鳥還為民田，大小有差，進退有行，一盛一衰，往來有常。
禹崩，傳位與益。益服三年，思禹未嘗不言。喪畢，益避禹之子啟於箕山之陽，諸侯去益而朝啟，曰：「吾君帝禹子也。」啟遂即天子之位，治國於夏。遵禹貢之美，悉九州之土以種五穀，累歲不絕。啟使使以歲時春秋而祭禹於越，立宗廟於南山之上。
禹以下六世而得帝少康。少康恐禹祭之絕祀，乃封其庶子於越，號曰無余。余始受封，人民山居，雖有鳥田之利，租貢纔給宗廟祭祀之費。乃復隨陵陸而耕種，或逐禽鹿而給食。無余質朴，不設宮室之飾，從民所居。春秋祠禹墓於會稽。
無余傳世十餘，末君微劣，不能自立，轉從眾庶為編戶之民，禹祀斷絕。十有餘歲，有人生而言語，其語曰鳥禽呼：嚥喋嚥喋。指天向禹墓曰：「我是無余君之苗末，我方修前君祭祀，復我禹墓之祀，為民請福於天，以通鬼神之道。」眾民悅喜，皆助奉禹祭，四時致貢，因共封立，以承越君之後，復夏王之祭，安集鳥田之瑞，以為百姓請命。自後稍有君臣之義，號曰無壬。
壬生無䁺，擇專心守國，不失上天之命。無擇卒，或為夫譚。夫譚生元常，常立，當吳王壽夢、諸樊、闔閭之時。越之興霸自元常矣。
