二年，春，公會戎于潛。
夏，五月，莒人入向。
無駭帥師入極。
秋，八月，庚辰，公及戎盟于唐。
九月，紀裂繻來逆女。
冬，十月，伯姬歸于紀。
紀子帛莒子，盟于密。
十有二月，乙卯，夫人子氏薨。
鄭人伐衛。
二年，春，公會戎于潛，修惠公之好也，戎請盟，公辭。
莒子娶于向，向姜不安莒而歸，夏，莒人入向，以姜氏還。
司空無駭入極，費庈父勝之。
戎請盟，秋，盟于唐，復修戎好也。
九月，紀裂繻來逆女，卿為君逆也。
冬紀子帛，莒子，盟于密，魯故也。
鄭人伐衛，討公孫滑之亂也。
