二十四年九月丁未，范蠡辭於王，曰：「臣聞主憂臣勞，主辱臣死，義一也。今臣事大王，前則無滅未萌之端，後則無救已傾之禍。雖然，臣終欲成君霸國，故不辭一死一生。臣竊自惟乃使於吳王之慚辱。蠡所以不死者，誠恐讒於太宰嚭，成伍子胥之事，故不敢前死，且須臾而生。夫恥辱之心，不可以大，流汗之愧，不可以忍。幸賴宗廟之神靈，大王之威德，以敗為成，斯湯武克夏商而成王業者。定功雪恥，臣所以當席日久。臣請從斯辭矣。」越王惻然泣下霑衣。言曰：「國之士大夫是子，國之人民是子，使孤寄身託號以俟命矣。今子云去，欲將逝矣，是天之棄越而喪孤也，亦無所恃者矣。孤竊有言，公位乎，分國共之，去乎，妻子受戮。」范蠡曰：「臣聞君子俟時，計不數謀，死不被疑，內不自欺。臣既逝矣，妻子何法乎？王其勉之，臣從此辭。」乃乘扁舟，出三江，入五湖，人莫知其所適。
范蠡既去，越王愀然變色，召大夫種曰：「蠡可追乎？」種曰：「不及也。」王曰：「柰何？」種曰：「蠡去時，陰畫六，陽畫三，日前之神，莫能制者。玄武天空威行，孰敢止者？度天關，涉天梁，後入天一。前翳神光，言之者死，視之者狂。臣願大王勿復追也。蠡終不還矣。」越王乃收其妻子，封百里之地，有敢侵之者，上天所殃。於是越王乃使良工鑄金象范蠡之形，置之坐側，朝夕論政。
自是之後，計研佯狂，大夫、曳庸、扶同、皋如之徒，日益疏遠，不親於朝。大夫種內憂不朝，人或讒之於王曰：「文種棄宰相之位，而令君王霸於諸侯。今官不加增，位不益封，乃懷怨望之心，憤發於內，色變於外，故不朝耳。」異日種諫曰：「臣所以在朝而晏罷，若身疾作者，但為吳耳。今已滅之，王何憂乎？」越王默然。時魯哀公患三桓，欲因諸侯以伐之；三桓亦患哀公之怒，以故君臣作難。哀公奔陘，三桓攻哀公，公奔衛，又奔越。魯國空虛，國人悲之，來迎哀公，與之俱歸。勾踐憂文種之不圖，故不為哀公伐三桓也。
