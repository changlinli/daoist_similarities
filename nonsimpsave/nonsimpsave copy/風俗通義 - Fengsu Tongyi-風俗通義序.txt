昔仲尼沒而微言闕，七十子喪而大義乖。重遭戰國，約從連橫，好惡殊心，真偽紛爭。故《春秋》分為五，《詩》分為四，《易》有數家之傳。並以諸子百家之言，紛然殽亂，莫知所從。漢興，儒者競復比誼會意，為之章句，家有五六，皆析文便辭，彌以馳遠。綴文之士，雜襲龍鱗，訓註說難，轉相陵高，積如丘山，可謂繁富者矣。而至於俗間行語，眾所共傳，積非習貫，莫能原察。
今王室大壞，九州幅裂，亂靡有定，生民無幾。私懼後進，益以迷昧，聊以不才，舉爾所知，方以類聚，凡一十卷，謂之《風俗通義》。言通於流俗之過謬，而事該之於義理也。風者、天氣有寒煖，地形有險易，水泉有美惡，草木有剛柔也。俗者、含血之類，像之而生。故言語歌謳異聲，鼓舞動作殊形，或直或邪，或善或淫也。聖人作而均齊之，咸歸於正；聖人廢，則還其本俗。
《尚書》：「天子巡守，至于岱宗，覲諸侯，見百年，命大師陳詩，以觀民風俗。」《孝經》曰：「移風易俗，莫善於樂。」《傳》曰：「百里不同風，千里不同俗，戶異政，人殊服。」由此言之：為政之要，辯風正俗，最其上也。
周、秦常以歲八月遣輶軒之使，求異代方言，還奏籍之，藏於秘室。及嬴氏之亡，遺脫漏棄，無見之者。蜀人嚴君平有千餘言，林閭翁孺才有梗概之法。楊雄好之，天下孝廉、衛卒交會，周章質問，以次注續，二十七年，爾乃治正，凡九千字，其所發明，猶未若《爾雅》之閎麗也，張竦以為懸諸日月不刊之書。予實頑闇，無能述演，豈敢比隆於斯人哉？顧惟述作之功，故聊光啟之耳。
昔客為齊王畫者，王問：「畫孰最難？孰最易？」曰：「犬馬最難，鬼魅最易。」犬馬旦暮在人之前，不類不可，類之故難；鬼魅無形，無形者不見，不見故易。今俗語雖云浮淺，然賢愚所共咨論，有似犬馬，其為難矣；并綜事宜於今者。孔子稱：「幸苟有過，人必知之。」俾諸明哲，幸詳覽焉。
