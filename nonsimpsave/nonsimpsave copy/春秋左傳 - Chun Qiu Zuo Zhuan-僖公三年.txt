三年，春，王正月，不雨，夏，四月，不雨。
徐人取舒。
六月，雨。
秋，齊侯，宋公，江人，黃人，會于陽穀。
冬，公子友如齊蒞盟。
楚人伐鄭。
三年，春，不雨，夏，六月，雨，自十月不雨，至于五月，不曰旱，不為災也。
秋，會于陽穀，謀伐楚也。
齊侯為陽穀之會，來尋盟，冬，公子友如齊蒞盟。
楚人伐鄭，鄭伯欲成，孔叔不可曰，齊方勤我，棄德不祥。
齊侯與蔡姬乘舟于囿，蕩公，公懼，變色，禁之不可，公怒，歸之，未絕之也，蔡人嫁之。
